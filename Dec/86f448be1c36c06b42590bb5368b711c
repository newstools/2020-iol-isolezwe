NAKUBA elakuleli lineminyaka engu-26 libusa ngokwentando yabantu ngemva kokulwa nobandlululo kodwa isekhona inhlese yokucwasana emiphakathini, emisebenzini, ezikoleni nakumathelevishini. Lawa ngamazwi kaMengameli Cyril Ramaphosa ngesikhathi ethula inkulumo abeyibhekise esizweni kubungazwa uSuku lokuBuyisana izolo. Uthe lolu wusuku lokukhumelana umlotha wathi yize besebenza kanzima ukudala ubumbano emphakathini kodwa basabhekene nenselelo enzima. “Sizibonile izigameko zokucwasana ngebala zenzeka ezingxenyeni ezehlukene zezwe, zidunga imiphakathi futhi zivusa amanxeba amadala. Esikubone eSenekal eFree State, e-Eldorado Park eGauteng, naseBrackenfell eCape Town, kuveza ukuthi isimo sokuzwana ngokwebala ezweni sisengcupheni,” kusho uRamaphosa. Umengameli juthe sekuhanjwe ibanga elide kusukwa ngesikhathi sokucwasana ngebala kodwa kuyakhombisa ukuthi kwabanye yinto engakabafikeli ukubuyisana. URamaphosa uthe akuyona inkinga ekhungethe iNingizimu Afrika kuphela lena. Uthe izigidi zabantu emhlabeni zisukumile zalwa nokucwaswa kwabamnyama ngaphansi komkhankaso obizwa ngeBlack Lives Matter. “Kuyiphupho lethu sonke ukuthi lolu hlobo lo mzabalazo luzoshintsha indlela edala ukuthi kube nobandlululo. Siyaweseka lo mkhankaso. Ubandlululo lukhona ezweni,” kusho uRamaphosa. Uthe ngeke kube khona ukubuyisana ezweni ngaphambi kokuthi kubhungwe ngezinkinga ezikhungethe imiphakathi. “Ngeke sakhe izwe elinakekelayo ekubeni iningi labantu lihlupheka, ingcosana iphila kahle. Uhlelo lokubuyisana ngeke luqhubeke kahle ekubeni ukubuyiswa komhlaba futhi nemigomo ehlomulisa ngomnotho ababencishwe amathuba iqhubeka nokuchithwa,” kusho uRamaphosa. Ukhale nangabazibiza ngabaholi abeba izinsiza okumele zihlomulise imiphakathi. Unxenxe osomabhizinisi ukuba beseke imigomo yokuhlomulisa ababencishwe amathuba phambilini futhi basungule amathuba emisebenzi azohlomulisa intsha, abesifazane nabaphila nokukhubazeka. Kuphonselwe inselelo abaholi abakuhulumeni ukuthi benze umsebenzi wabo ngokuba qotho, bakwazi ukuphendula ngabakwenzayo. Kukhuzwe udlame olubhekiswe kwabesifazane nasezinganeni kwaphonselwa inselelo imiphakathi ukuba yeseke imikhankaso elwa nalesi sihlava. Uthe ngamadoda okumele abesekhaleni le mpi elwa nokuhlukunyezwa kwabesifazane nezingane ngoba iiwona akwenzayo.