Mbali Khanyile BAJABULELE ukungabibikho kwesiminyaminya emabhishi abantu abangcebekele olwandle nemindeni yabo izolo eThekwini. Izinto bezibukeka zinoshintsho kulo nyaka njengoba abantu bebeyiqeqebana behlezi ngokugqagqana  esihlabathini solwazi nemindeni yabo eBeach Front, eThekwini. Ngesikhathi Isolezwe lihambele iNorth Beach, lapho abantu abebebhukuda olwandle, iningi labantu elikhulume nabo liveze ukuthi kusize kakhulu ukubekwa kwemigomo njengoba isiminyaminya sabantu, abavamise ukugcwala ngokweqile emabhishi ngamaholidi okuphela konyaka, singabanga khona. UNksz Nomceba Zulu wasePitoli nothe ujwayele ukuvakashela eThekwini ngamaholidi okuphela konyaka, uthe kuyamjabulisa ukungagcwali kakhulu kwebhishi kuleli dolobha njengoba kuyilo alithandayo kunawo wonke amadolobha anolwandle. UNksz Nombuso waseMzinyathi, eNanda, uthe ukungagcwali kwabantu njengoba kugasele iCovid-19 ukubona kuwumqondo omuhle ngoba kuzokunqanda ukubhebhetheka kwegciwane elize kabi kulezi zinsuku ngezivuvu sesibili. “Yize kungajwayelekile ukufika kuthuli kanje emabhishi, kuningi okuhle ngokungabi nesiminyaminya esijwayele ukuba khona. Kumanje sihamba sikhululekile ngoba siyazi ukuthi kuphephile futhi awekho namasela avamise ukuntshontsha izimpahla zethu uma kugcwele kakhulu,” kusho uNksz Nombuso. Ama-swimming pool obekulindeleke ukuthi avulwe izolo ngokwesitatimende esithunyelwe wuMasipala weTheku,  abevaliwe namanzi engabonwa kuwo. 