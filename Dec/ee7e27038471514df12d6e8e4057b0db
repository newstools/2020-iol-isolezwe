SIMPHIWE NGUBANE INDLU yabaHoli boMdabu KwaZulu-Natal inxusa abavakashela emakhaya ngamaholidi kaKhisimusi ukuthi bangasisebenzisi lesi sikhathi ukuyobulalana,  beqhuba izimpi zabo zasemadolobheni. Kuphonselwe inselelo amakhosi nezinduna ukuthi basebenzisane nezinhlaka zezomthetho, ukuqinisekisa ukuthi amathaveni nezindawo ezidayisa utshwala ziwulandela njengoba unjalo umthetho nesikhathi sokuhweba. INkosi Phathisizwe Chiliza, isho kanje ngesikhathi ikhuluma neSolezwe. “Lesi yisikhathi senjabulo. Makungabi-ke yisikhathi sokuthi abantu abasuka emadolobheni bazoqhuba izingxabano zabo emakhaya. Abantu emakhaya bahleli ngokuthula, ngoxolo nokuzwana futhi bacezulelana abanakho ngalesi sikhathi, bakha ubumbano emphakathini,” kusho uChiliza. UChiliza uthe noma ngabe yiluphi uhlobo lwengxabano, kubalwa olwasembonini yamatekisi, olwezepolitiki njengoba kuyiwa okhethweni abantu bangalokothi baye emakhaya ngenhloso yokuyobulalana. “Amathaveni nezindawo ezidayisa utshwala makuvalwe ngesikhathi. Ayibukisiswe le nto yokuthi kugcine sekunamathaveni amaningi ngaphezu kwezikole namasonto. Asikwazi ukuphila kanjalo ezindaweni zasemakhaya,” kusho uChiliza. Ugqugquzele abahambela emakhaya ukuthi baqhubeke nokulandela imithetho elwa nokusuleleka ngeCorona, kwazise imicimbi izobe ithe chithi saka. Uthe makube nendlela eyehlukile yokwenza izinto ngenxa yeCorona ngoba kwesinye isikhathi wufica abantu abaningi behlangene ogqokweni kudliwa ndawonye. “Sekungafa bani uma umuntu ephakelwa epletini lakhe alethelwe ngoba siphila esimeni esiphoqa ukuthi makube njalo? Abantu ngothi lwabo emakhaya mabaqinisekise ukuthi bafaka izifonyo, bawasha izandla ngendlela efanele,” kusho uChiliza. Uxwayise ngokuthi abantu mabapheze ukudla ndawonye inyama esibayeni ngoba lokho kuzobabeka engcupheni yokusuleleka ngeCorona. Ubuholi bomdabu esifundazweni, busanda kusayina isivumelwano sokusebenzisana noMnyango wamaPhoyisa, ngenhloso yokulwa nobugebengu kuqiniswe ezokuphepha, kuliwe nokwebiwa kwemfuyo, kunqandwe nezehlakalo zokuhlukunyezwa kubulawe abesifazane nezingane ezindaweni zamakhosi. 