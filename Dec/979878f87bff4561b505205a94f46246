SABELO NSELE AYIZUKUBA khona imicimbi emikhulu KwaZulu-Natal ngesikhathi samaholidi kaKhisimusi njengoba kunokwesaba ukuthi iCorona ingase iqubuke okwesibili. Umhlangano weKhabhinethi yesifundazwe obuyizolo, uzichithile zonke izicelo zokuba nemicimbi emikhulu esifundazweni. Esitatimendeni okhulumela ihhovisi likaNdunankulu uMnuz Lennox Mabaso, uthe nakuba bekuqonda ukuthi ukungabi khona kwemicimbi ngalesi sikhathi sonyaka kuzoba nomthelela ongemuhle emnothweni  nasenhlalweni, kepha kubalulekile ukusindisa impilo yabantu. “Uma uzobheka izibalo zakamuva, kuyacaca ukuthi isifundazwe sesisondele esigabeni sokuthi igciwane liqubuke okwesibili. Njengohulumeni wesifundazwe sinomsebenzi wokuvikela abantu. Asifuni ukuthatha izinqumo esizozisola ngazo kusasa. Abantu bayakhuthazwa ukuthi bavakashele isifundazwe, babe nemicimbi yemindeni, engeke iphule imithetho yokulwa nokusabalala kweCorona.” UMabaso uveze ukuthi emhlanganweni kuthathwe isinqumo sokuvuselela izinkontileka zabasebenzi abangu-7 051 abaqashelwa ukusiza empini yokulwa neCorona. Izinkontileka zabo zelulwe ngezinyanga eziyisithupha. “Ukululwa kwazo kubaluleke kakhulu ekuhlomeleni ukuqubuka okwesibili kwegciwane. Lokhu kuzoqinisekisa ukuthi isifundazwe sihlome ngokwanele uma kwenzeka libheduka okwesibili igciwane.” Khonamanjalo, uhulumeni wesifundazwe usezinhlweni zokwenza kabusha amatshe amathuna ezishoshovu ze-ANC uMnuz Moses Mabhida noMnuz Johnstone Makhathini, abangabaseMgungundlovu. Imindeni yala maqhawe ashonela ekubhaceni ebalekela uhulumeni wobandlululo, yathukuthela yagana unwabu ngesikhathi umasipala uMsunduzi ususa amatshe emathuneni alezi zishoshovu. Izolo uhulumeni wesifundazwe uthe azokwenziwa kabusha njengoba engasekho esimeni esigculisayo. “Uma eseqediwe ukwakhiwa, azonikeza isithunzi esifanele kula maqhawe ayelwa nohulumeni wobandlululo,” kusho uMabaso.