SABELO NSELE NJENGOBA i-ANC ingaphumeli obala ukuthi izokwenza njani ngonobhala jikelele wayo, uMnuz Ace Magashule, ilungu lesigungu esiphezulu, uDkt Blade Nzimande, uthi kufanele ashenxe esikhundleni. UNzimande uthe wonke amalungu e-ANC kufanele asihloniphe isinqumo esathathwa ngamagatsha e-ANC esithi bonke abaholi ababekwe amacala kufanele bashenxe ezikhundleni. UNzimande ongambizanga ngegama uMagashule, ubekhuluma izolo emgubhweni weminyaka ew-59 kwasungulwa uphiko lwamasosha e-ANC ayelwa nobandlululo, uMkhonto weSizwe. "Wonke umuntu kufanele asihloniphe isinqumo se-ANC esithi umuntu othinteka emacaleni akashenxe esikhundleni. Asifuni futhi kube khona umuntu ozositshela ukuthi yena uyotshelwa amagatsha ukuthi akashenxe esikhundleni. Lesi sinqumo sokuthi wonke umuntu obhekene namacala kufanele ashenxe esikhundleni, sathathwa yiwo vele amagatsha. Sonke siyazi ukuthi isigungu esiphezulu yiso esithatha izinqumo phakathi kwezingqungquthela." Isigungu esiphezulu se-ANC kulindeleke ukuthi sidingide udaba emuva kokuthi ikomiti elibhekele ukuziphatha kwamalungu liphakamise ukuthi uMagashule ashenxe esikhundleni. Akukacaci ukuthi uzoba nini umhlangano wokudingida udaba. UNzimande ugxeke ukusetshenziswa komakadebona ukulwa izimpi zangaphakathi kwi-ANC. "Kudala kwakungekho ukwahlukana kwi-ANC. UMkhonto wawukhothama ngaphansi kowayengumengameli, uMnuz Oliver Tambo. Njengoba namanje i-ANC inomengameli oyedwa okunguMnuz Cyril Ramaphosa, wonke umuntu kufanele amhloniphe. Ayiyinhle le nto yokubona abantu abagqoke imifaniswano yoMkhonto, bemasha bethi abamfuni umengameli. Imidlwembe leyo." UNzimande ubuye wakhala ngo"tsotsi" athe babulala i-ANC esifundeni iMoses Mabhida. "Sekukhona otsotsi abangene kwi-ANC ngoba nakhu befuna imali. Uma ungase uthi akahambe ayokhuluma ngamaqhinga angasetshenziswa ukuthuthukisa umnotho wedolobha, ngeke asho ngisho imisho emibili. Kepha uma ungathi akakuphelezele kuyokhiswa esikhundleni usihlalo wegatsha elithize, angakwenza kalula lokho."