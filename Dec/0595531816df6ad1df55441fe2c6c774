I-IFP idumele ngesinqumo soMnyango weMfundo eyiSisekelo sokuthi bonke abafundi baphinde ukubhala amaphepha aputshuka, eleMathematics nePhysical Science okulindeleke abhalwe ngesonto elizayo. Umholi weqembu uMnuz Velenkosini Hlabisa, ukusho lokhu ngesikhathi evakashele esikoleni iMtapo Secondary eLindelani izolo, eyonikela  ngamaqakelo. “Isinqumo somnyango sokubopha ngabhande linye bonke abafundi siyadumaza kakhulu. Nakuba kunjalo kodwa sesithembele ekutheni isinqumo senkantolo sizohambisana nabafundi abanengcindezi yokubhala amaphepha okwesibili abebezitshela ukuthi badlulile kuwo,” kusho uHlabisa. Unxuse abafundi ukuthi bangakudubi ukubhala uma inkantolo inquma ukuthi kumele amaphepha aphindwe kodwa behlise umoya ukuze imiphumela yabo ingaphumi ingaphelele uma sekuphuma izitifiketi zabo. Inhlangano yabafundi iCongress of South African Students, inyunyana yothisha iSouth African Democratic Teachers Union nenhlangano elwela amalungelo abantu i-AfriForum, baphumele obala baphikisana nesinqumo somnyango basonga ngokuluyisa enkantolo udaba kodwa i-IFP ithe izolinda isinqumo senkantolo ayizowuthathela zinyathelo umnyango. UHlabisa uqinisekise abafundi ukuthi sisamile isithembiso sakhe sokuklomelisa umfundi ozokwenza kahle kakhulu ngoR20 000 ezikoleni ezine zaseThekwini. Lezi  zikole yiMandlenkosi Secondary, Mbambangwe High, Ogwini High neMtapo Secondary. UHlabisa uphinde waxwayisa abafundi ngokuthi bangayenzi imibhiyozo yokuqeda ukubhala njengoba kulindeleke ukuthi baphothule izivivinyo ngesonto elizayo. “Imibhiyozo ingagcina ibhebhethekisa ubhubhane. Ngaphandle kwalokho, umlando usitshela ukuthi kukule mibhiyozo lapho abafundi begcina sebezitika ngezidakamizwa, okugcina sekubafaka ezinkingeni ngoba sonke siyazi ukuthi umuntu akenzi ngendlela efanele uma ephuze utshwala,” kugcizelela uHlabisa. Khonamanjalo uMnyango wezeMfundo esifundazweni usucele abafundi baka-matric ukuthi banikele ngemifaniswano yabo kubafundi abayidingayo, bangayidabuli. 