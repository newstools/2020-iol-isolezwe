SABELO NSELE ABAHLAZIYI bezepolitiki bathi owayenguMengameli wezwe, uMnuz Jacob Zuma, ubesebona ukuthi uphelelwe amahlathi okucasha yingakho ekhethe ukungasiphikisi isicelo esifakwe yikhomishini yeJaji Raymond Zondo, enkantolo yomthethosisekelo. Baxwayise ngokuthi uZuma, ufihle induku emqubeni ngesenzo sokungasiphikisi lesi sicelo. Ikhomishini ephenya ngokulawulwa kombuso yidlanzana ifuna iNkantolo yoMthethosisekelo iphoqe uZuma ukuthi aphendule imibuzo yayo. Izolo ummeli kaZuma, uMnuz Eric Mabuza, ubhalele inkantolo yomthethosisekelo eyazisa ukuthi uZuma ngeke asiphikise lesi sicelo esizolalelwa ngoDisemba 29. Isicelo safakwa emuva kokuthi uZuma ehambe ngaphandle kwemvume kaZondo emuva kokubhuntsha kwesicelo sakhe sokuthi uZondo ashenxe esikhundleni uma yena ezofakaza. Abahlaziyi bezepolitiki bathe kasimangazi isinqumo ngoba bekusobala vele ukuthi uZuma ngeke aliwine icala. Umhlaziyi wezepolitiki ozimele, uMnuz Thabani Khumalo, kanye nomhlaziyi wezepolitiki ozinze eNyuvesi yaKwaZulu-Natal, uMnuz Zakhele Ndlovu, bakholelwa wukuthi uZuma uzovuma ukuya phambi kwekhomishini kepha afike engayiphenduli eminye yemibuzo azobuzwa yona. "Uzokuya kwikhomishini kodwa afike enze into eyenziwe uNkk Dudu Myeni (oweyengusihlalo webhodi lakwaSAA), afike engayiphenduli imibuzo ayibona ukuthi iyingozi," kusho uKhumalo. Uqhube wathi bese kucacile ukuthi amahlathi okucasha aphelile kuZuma, wathi ingakho enqume ukungasiphikisi isicelo. "Uyabona ukuthi umthetho uza kuye ngqo, wabona kungcono asebenzise ilungelo lakhe lokungayiphenduli eminye yemibuzo." UNdlovu uvumelane noKhumalo, wathi bekusobala ukuthi inkantolo yomthethosisekelo izovuna ikhomishini kaZondo. "Uyazi vele ukuthi ayikho enye inkantolo engaphezu kweyomthethosisekelo. Wazi kahle ukuthi ubengeke akwazi ukusidlulisa isinqumo sayo ngoba vele bekucacile ukuthi uzofike engaphumeleli. "Yena uZuma ubesewudlalile umdlalo wokubambezela kepha lapha babonile ukuthi sebefike ekugcineni, base bethatha isinqumo sokungasiphikisi lesi sicelo. "Lesi yisinqumo esikhaliphile ngasohlangothini lwakhe. Uzokuya kwikhomishini kodwa bese engayiphenduli imibuzo abonayo ukuthi izomfaka enkingeni."