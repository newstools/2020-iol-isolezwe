BAZOXOSHWA ezindaweni zokuvakasha abangayilandeli imigomo yeCovid-19 futhi ngeke babuyiselwe imali yabo. Lokhu kushiwo wuNgqongqoshe wezokuVakasha uNkk Mmamoloko Kubayi-Ngubane izolo, ngesikhathi esemkhankasweni ogqugquzela abantu ukuthi bavakashe ezindaweni eziseduze nabo, obuseShowe. Uthe izindawo zokuvakasha eziphula imithetho yeCovid-19, zizovalwa ziphucwe izimvume zokusebenza. UNkk Kubayi-Ngubane uthe umkhakha wezokuvakasha awukwazi ukubuyela ezigabeni eziphezulu zomvalelandlini ngoba lokhu kuzoshaya umnotho, osomabhizinisi kanjalo nabasebenzi. “Asihambisani nombono wokuthi kuvalwe ezokuvakasha ngoba kuyimanje lo mkhakha awukabuyeli esimeni. Esikufunayo wukuthi abantu baziphathe kahle, balandele imithetho yokuphepha yeCovid-19. Abaphula umthetho kufanele baxoshwe ngoba uma sifica abantu abangayilandeli imithetho sizoyivala leyo ndawo,” kusho uNkk Kubayi-Ngubane. Uthe abanikazi bezindawo zokungcebeleka akufanele basabe ukubaxosha abangayilandeli imithetho yokuphepha yeCovid-19 ngoba zonke izikhalo ngomkhakha wezokuvakasha ziya kuyena. “Zonke izikhalo ngomkhakha wezokuvakasha ziza kimi. Ngicela abanikazi bezindawo zokuvakasha bangabavumeli abantu abangazifakile izifonyo, abangafuni nokuqhelelana nokugeza izandla, babaxoshe. “Uma bengabaxoshi sizozivala izindawo zokuvakasha siziphuce nezimvume,” kusho uNkk Kubayi-Ngubane. Uthe uhambele Eshowe wayeka ukuya eThekwini ngoba efuna abantu bahambele izindawo abangazijwayele ukuzihambela. Uhambele Umlalazi Nature Reserve, ibhishi, isikhumbuzo seSilo uCetshwayo, iCubanita Park nehlathi iNdlinza.