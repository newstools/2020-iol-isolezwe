UMNYANGO weMfundo eyisiSekelo usonga ngokudlulisa ezinye izingxenye ezisesinqumeni senkantolo esichitha ukuthi kubhalwe kabusha amaphepha ka-matric,  eleSayensi ne-Mathematics aputshuka ngenyanga edlule obekulindeleke abhalwe kuleli sonto. NgoLwesihlanu iNkantolo eNkulu yasePitoli  isichithile isinqumo somnyango iveza ukuthi umkhandlu wongqongqoshe i-Council of Education Ministers  (CEM), awunalo igunya lokuthatha isinqumo ngokubhalwa kabusha kwephepha kushiywe ngaphandle uMqondisi womnyango uMnuz Hubert Mweli onegunya. Kodwa umnyango uthi iJaji uNorman Davis kunezinto angazibhekisisanga kahle ngesikhathi echitha isinqumo. Okhulumela umnyango uMnuz Elijah Mhlanga, uthe kunezingxenye esinqumeni sikaDavis abafuna zibuyekezwe yinkantolo ngoba umnyango awenelisekile ngazo. “Akulona iqiniso ukuthi i-CEM akuwona umkhandlu osemthethweni.  Lo mkhandlu wabekwa u-Section 9 we-National Education ka-1996, ngakho kuyiphutha lokhu akwenzile. Uma ethi awukho emthethweni kuyobe kusho ukuthi zonke izinqumo ozithathayo azikho emthethweni. Akufanele kube njalo ngoba kuzokonakala izinto eziningi,” kusho uMhlanga. Uthe uDavis ugxile ekutheni kungabhalwa ngezinsuku ebezibekiwe kodwa wangakhuluma ngokuthi kuzobuyiswa kanjani ukuthembeka kwalezi zivivinyo zikamatric. UMhlanga uthe abebefake isimangalo abazange babuze ukuthi ubani othathe isinqumo sokuthi kubhalwe kabusha, kodwa inkantolo ikhombise ukugxilaephuzwini ebelingabuzwanga Uthe okwenze umnyango ungasidlulisi sonke isinqumo sejaji njengoba bekhethe ukudlulisa izingxenye zaso, yingoba bekuzoba nzima ukuphoqa abafundi ukuthi babhale sekusele isikhathi esincane kwazise isinqumo senkantolo naso sikhishwe lishona ngoLwesihlanu. Uthe ukuqinisekisa ukuthi akukho ukwenzelela nokulahleka kwesithunzi samaphepha, kuzoqikelelwa uma sekumakwa. “Minyaka yonke kuhlale kuphenywa  uma kumakwa ukubheka indlela abafundi abaphendule ngayo imibuzo okuzokwenza kube lula kakhulu ngoba siyazi ukuthi yimaphi amaphepha aputshukile  abazogxila kakhulu kuwona,” kusho uMhlanga. Uthe uphenyo ngamaphepha aputshukile lusazoqhubeka, waveza ukuthi  abafundi abayosoleka bazobizwa ukuze baziphendulele bese kuthathwa isinqumo ngokuyotholakala ukuthi banecala. I-National Teachers Union phambilini ebihambisana nesinqumo somnyango ngokubhalwa kabusha kwamaphepha, ithe iyasemukela isinqumo senkantolo yize abafundi bezowadla kabuhlungu amaholidi kaKhisimusi. UMengameli wayo uMnuz Allen Thompson uthe:"Kuyasijabulisa ukuthi othisha nabafundi sebevalile bazoziyela emakhaya bajabulele amaholidi.  Okubuhlungu ukuthi abafundi abazophasa kakhulu lezi zifundo bazophenduka abasolwa noma bengazange balibone leli phepha okuyinto ebingeke yenzeke ukuba inkantolo ivune ukuthi liphindwe. Sekumele bahlale belindele ukubizwa ukuzochaza ngemiphumela yabo okuyinto engadunga ukujabula kwabo," kusho uThompson. Okhulumela Umalusi uMnuz Lucky Ditaunyane, okuwumkhandlu oqinisekisa izingabunjalo lemiphumela, uthe baphoxekile ngesinqumo senkantolo  kodwa bayasihlonipha. "Sizoqhubeka ukuxhasa nokusebenza ngokubambisana nezinhlaka ezifanele ophenyweni oluqhubekayo ngokuputshuka kwamaphepha. Okwamanje  ngeke siqagele ngokuzokwenzeka mayelana nokukhishwa kwezitifiketi zika-matric zalo nyaka ngoba sifuna ukuqinisekisa ukwethembeka kwazo ngaphambi kokuthatha isinqumo,'  kusho  uDitaunyane.