Mbali Khanyile AZOVELA namhlanje  enkantolo yeMantshi yaseMelmoth amadoda amabili aneminyaka elinganiselwa ku-23 no-29 asolwa ngokuzama ukubulala iphoyisa eRichards Bay ngeSonto ntambama. Kubikwa ukuthi amadoda amabili abekhuthuza iphoyisa ebelingasekho emsebenzini.  Alifice lipake imoto yalo kuleli dolobha, aliphuca isibhamu maqede aduna nemoto yalo. Abasolwa kuthiwa badedele izulu lezandla bebhekise ephoyiseni eliphuthunyiswe esibhedlela ngemumva kokulimala kabi. Kubikwa ukuthi babanjwe eMelmoth ngamaphoyisa ophiko lwezinja abehambisana nethimba leTactical Response lasoLundi ngemumva kokuncinzwa indlebe  ngomkhondo wabo. Okhulumela amaphoyisa KwaZulu-Natal uBrigadier Jay Naicker, uthe:  “Amaphoyisa aseMelmoth avule icala lokwebiwa kwempahla, elokuzama ukubulala, elokutholakala nesibhamu esingekho emthethweni nezinhlamvu. Kulindeleke ukuthi abasolwa bavele namhlanje enkantolo yeMantshi yaseMelmoth.Babuye bavulelwa icala lokuzama ukubulala nelokuduna eMpangeni.” UKhomishana waKwaZulu-Natal uLietenant General Khombinkosi Jula, uthe izigilamkhuba kumele zazi ukuthi zihlasela isizwe sonke uma zithinte iphoyisa. Kubuhlungu ukuzwa izindaba zokuhlaselwa kwelinye iphoyisa njengoba sisazilele ukubulawa kwelinye ebelingukapteni ngesonto eledlule. Kuyangithokozisa ukuthi umsolwa ugcine ebanjiwe ngemumva kwalesi sehlo. Kwenzeka lokhu nje ngesonto eledlule ngoMsombuluko ekuseni  kudutshulwe kwashona uCaptain wesiteshi saKwaNgengezi  elibangise emsebenzini. UMnuz Thabani Molefe uyangcwatshwa namhlanje. Kuboshwe umsolwa oyedwa othinteka kwamanye amacala okubulala ayinqwaba,  mayelana naleli cala.