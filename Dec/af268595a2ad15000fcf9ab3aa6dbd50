SEHLILE isibalo sabashone ezingozini zomgwaqo KwaZulu-Natal, selokhu kuqale amaholidi kaDisemba uma kuqhathaniswa nesikhathi esifanayo sangonyaka odlule. Lokhu kudalulwe nguNdunankulu wesifundazwe uSihle Zikalala esithangamini nabezindaba eThekwini izolo, ngemva komkhankaso wokuqwashisa ngokuphepha emgwaqweni obizwa ngeHoot for Road Saftey. UZikalala uthe bangu-130 abantu abafe ezingozini zomgwaqo phakathi kukaDisemba 1 no 19, kanti bangu- 159 abashona ngesikhathi esifanayo ngo-2019. “Siqinise kakhulu ekufakeni umfutho wokuthi amaphoyisa abophe  izephulamthetho.  Phakathi kukaDisemba 1 no 18, kumiswe izimoto ezingu-14 589 ezihlolwe amaphoyisa kanti ezingu-56 kuzona zikhishiwe emgwaqweni kwathi  ezingu-130 kwatholakala ukuthi azinazo izimvume zokuba semgwaqweni,” kuchaza uZikalala. Ngaphambi kokubamba lesi sithangami, kube nenhlabalihide yezimoto zamaphoyisa nebhasi ebelithwele abaholi emazingeni ahlukene, ebisuka eMlaza ibheke KwaMashu. Phakathi kwabaholi kubalwa uNgqongqoshe wezokuThutha uMnuz Fikile Mbalula, owezokuThutha esifundazweni uMnuz Bheki Ntuli, uNdunankulu uZikalala neMeya yeTheku uMnuz Mxolisi Kaunda. Ekhuluma nezintatheli ngemva kwalo mkhankaso, uMbalula uthe baningi abantu abahamba ngezinyawo abafa emigwaqweni. “Inhloso yomkhankaso  ukuqwashiswa abantu  ukuthi bawusebenzise ngokucophelela umgwaqo njengoba sekuyisikhathi samaholide, balandele imithetho ebekiwe.  Siyajabula ukuthi umkhankaso uthole ukwamukela okukhulu kubashayeli nasemphakathini ngoba bakhombise ukuwuthakasela kakhulu,” kusho uMbalula Bevile ku-650 abantu abahamba ngezinyawo abashona ngesikhathi samaholidi kaDisemb 