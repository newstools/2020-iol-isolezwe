ISANTACO KwaZulu-Natal izolekelela uhulumeni emkhankasweni wokulwa nodlame olubhekiswe kwabesifazane nezingane. ISantaco noMnyango wezokuThuthukiswa koMphakathi basayine isivumelwano sokusebenzisana kuleli sonto. Isivumelwano sinika iSantaco igunya lokuthi ishumayele ivangeli lokuvikelwa kwabesifazane nezingane emarenki, kufakwe izitikha ezinemibhalo elwa nalolu dlame futhi kusetshenzwe ngokubambisana. ISantaco ifuna ukuthi uhulumeni  akhulume nabantu abasebenzisa imboni yamatekisi. USihlalo weSantaco KwaZulu-Natal, uMnuz Boy Zondi, uthe imboni yamatekisi ithutha abantu abawu-16 million ngosuku. UZondi uthe bayisizinda okuphuma kungena khona abantu abaningi ngakho kubalulekile ukusebenzisana nanoma ngubani ofisa kube khona inqubekela phambili emphakathini. “Akeze uhulumeni eduze kwethu sinakekele futhi sithuthe abantu,” kusho uZondi. UNgqongqoshe womnyango, uNkk Nonhlanhla Khoza, uthe ukuhlukunyezwa ngalolu hlobo akukhethi bala lamuntu, akukhethi ukuthi ucebile noma uhlwempu, umdala noma umncane ngisho izifundiswa ziyahlukumezeka. Ubonge iSantaco ngokufaka isandla ekulweni nodlame olubhekiswe kwabesifazane nasezinganeni. Ufanise iSantaco nemoto ehambayo athe bazogibela kuyo ngoba ivele inalo uhlelo olulwa nalolu dlame. “Sebeneveni nezinsiza abasebenza ngakho, bazosinika igunya lokuthi siye nabo emarenki sisebenzisane. Itekisi ngayinye kumele ikwazi ukudlulisa umyalezo ozokhuluma nonembeza womuntu ngamunye kube noshintsho,” kusho uNkk Khoza. Uthe imboni egcwele abantu besilisa ikhombisile ukuthi amadoda ayakwazi ukusukuma alwe nokuhlukunyezwa kwabesifazane. USIHLALO weSantaco KwaZulu-Natal, uMnuz Boy Zondi, noNgqongqoshe wezokuThuthukiswa koMphakathi KwaZulu-Natal, uNkk Nonhlanhla Khoza, besayina isivumelwno sokusebenzisana Isithombe: SITHUNYELWE