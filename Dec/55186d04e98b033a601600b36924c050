MBALI KHANYILE INJINGA ebekwe icala lokubulala uMnuz Mluleki Mbewana owashonela ngaphandle kwekilabhu iRich Durban, eseSpringfield, isiphonsele inselelo isinqumo sokuchithwa kwesicelo sebheyili eNkantolo yeMantshi yaseThekwini. UMnuz Jonas Tsautse, ovele kafushane enkantolo ngoMsombuluko, kulindeleke ukuthi kusasa aveze ubufakazi obusha azobethula mayelana nesicelo sakhe sebheyili. IMantshi, uNkk Varnitha Armu, ithe icala lihlehla ngesizathu sokulalela ubufakazi  obusha  enkantolo mayelana nesicelo sebheyili sikammangalelwa. Isicelo sakhe sachithwa ngoNovemba 8, usuku ayegcine ngalo ukuvela enkantolo. Ngenkathi evela enkantolo uTsautse, iMantshi uMelanie de Jager  yasichitha isicelo sakhe sebheyili ngenxa yokungabi nesizathu esibambekayo mayelana nokuthi aqule icala engaphandle. Phakathi kokwabalulwa yimantshi mayelana nokungagculiseki ngezizathu ezabekwa nguTsautse encwadini efungelwe ngesikhathi ecela ibheyili, wukungavezwa kwesakhiwo samabhilidi enkampani yakhe athi yenza ithenda yokuthutha amanzi. Imantshi yabuye yashaya amakhala ngokungabi bikho kwekheli eliqondile likaTsautse owaveza amakheli amabili emizi  okubikwa ukuthi ubeqashile kuyo yomibili. Imantshi yabuye yabalula ukuthi ukungabi kwakhe nomndeni eThekwini ngesinye sezizathu ezenza ukuthi isichithe isicelo sakhe sebheyili. Unina kamufi, uNkk Lulama Mbewana, ojwayele ukubonakala enkantolo nonina wezingane zikamufi, uNksz Mbali Mtshali, nendodakazi yakhe, ubonakale ehamba nowesifazane oyedwa. Abangani abavamise ukugcwala enkantolo bebengabonwa. 