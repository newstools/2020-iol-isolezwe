UKHALA ngokudelelwa yinkampani ehluza uphethroli i-Engen eseWentworth, umphakathi ohlala ezindaweni ezisondelene nale nkampani obubhikisha emasangweni ayo izolo, ufuna ivalwe. Le mashi ibhebhezelwe yisigameko sokuqhuma kokuthile e-Engen, kwaqubuka umlilo ngoLwesihlanu kanti umphakathi ukhala ngokuthi inkampani ibeka mpilo yezakhamuzi engozini. Amalungu omphakathi abephethe izingqwembe, iningi lazo beligcizelela ukuthi ivalwe i-Engen ngenxa yokuthi ibangela umphakathi osondelene nayo izifo eziningi ngenxa yokungcola komoya. Umphakathi udinwe nawukuthi iziphathimandla zivele zathumela umsebenzi ojwayelekile ukuzokwamukela uhlu lwezikhalo esikhundleni sokuthi kufike omunye wabaphathi, zagcina zinqabile ukulidlulisela kuye. UMnuz Bongani Mthembu wenhlangano ebhekele ezemvelo iSouth Durban Community Environmental Alliance ebihola le mashi, uthe banqume ukuthi bangaludlulisi uhlu lwezikhalo kodwa baphinde babhikishe kusasa. “Iziphathimandla zikhombisa ukungazigqizi qakala izikhalo zomphakathi okuyisenzo esikhombisa indelelo. Akukhona okokuqala bengaphumi ukuzokwamukela uhlu lwezikhalo. Phambilini saba nemashi ngomdlavuza, nalapho kwaphoqeleka ukuthi incwadi enohlu lwezikhalo siyishutheke esangweni,” kusho uMthembu. Kule mashi bekuhlangene amalungu omphakathi waseMerebank, Wentworth, eSiphingo, eBluff nasemahostela asondelene nenkampani. Phakathi kwezinto abakhala ngazo, wukuthi le nkampani iyaqhubeka nokukhiqiza amagesi angcolisa umoya okugcina sekuholela ekutheni izakhamuzi  zihlaselelwe kalula yizifo zofuba nomdlavuza. Umphakathi uthe inkampani iphula umthetho wakuleli oqinisekisa ukuthi wonke umuntu unelungelo lokuhlala endaweni ehlanzekile engenabo ubungozi. Basola  inkampani ngokwephula imithetho yakuleli evikela abantu ukuthi bahlale endaweni ehlanzekile engenabo ubungozi. Bakhala nangokuthi ihlukumeza ilungelo labasebenzi njengoba befa abanye belimala ngenxa yezigameko zokuqhuma kulesi sikhungo. Kuthiwa sekube nezigameko ezimbalwa zokuqhuma kule nkampani kusuka ngo-1999 Okunye okufunwa umphakathi ukuthi abahlukumezeke ngesikhathi kunalokhu kuqhuma, bakhokhelwe, futhi inkampani iveze izindlela abazokhokhelwa ngazo. USihlalo wenhlangano, Abahlali Basemjondolo uNksz Zanele Mtshali obeyingxenye yombhikisho, uthe bafuna le nkampani ivale unomphela. “Sikhathazekile ngamathuba emisebenzi azolahleka kodwa impilo yabantu ibalulekile kunemisebenzi Okubuhlungu ukuthi  le nkampani iphinde iqashe abantu okungebona abasendaweni ekubeni umphakathi ophefumula umoya onukubezekile uqhubeka nokuthwala kanzima,” kusho uNksz Mtshali. Imizamo yokuthola iziphathimandla zenkampani izolo ayiphumelelanga. 