Kuhlomule osomabhizinisi abasafufusa ngolwazi MBALI KHANYILE KUKHUTHAZWE osomabhizinisi besifazane  nabakhubazekile embukisweni weRay Nkonyeni Municipality Mayoral Business Fair obuyizolo ePort Shepstone. Emcimbini oba minyaka yonke kucijwe osomabhizinisi abebekhona ngezindlela ezahlukene zokubhekana ngqo nokugasela kweCovid-19 ekhahlameze amabhizinisi. IMeya kaMasipala uNkk Nomusa Mqwebu, ithe inethemba lokuthi umbukiso uzolibamba iqhaza ekuguquleni isimo sosomabhizinisi abashayekile kulo nyaka njengoba kugasele igciwane. “Ukugasela kweCovid-19 kuphazamise izinhlelo ezehlukene kwezomnotho kwaphinda kwashiya iningi lamabhizinisi lishayekile. Ukuthuthukiswa komnotho othikanyezwe wuthaqa kudinga uhulumeni aqikelele ukuthi ziyaqhubeka  zonke izinhlelo ezithinta ukukhuliswa komnotho. Ngalo mcimbi siyakholwa wukuthi sizokwazi ukufaka isandla ekutheni sibakhumbuze ngeqhaza abalibambayo ekukhulisweni komnotho.” Osomabhizinisi  abebesemcimbini  bathole ithuba lokuhlonyiswa ngolwazi   ngezamabhizinisi ngenhloso yokugwema izinkinga ezithinta ukuphazamiseka kwamabhizinisi abo. 