Mbali Khanyile INKANTOLO yeMantshi yaseHowick ilidedele ngebheyili  kaR1 000 iphoyisa elisebenza esiteshini saKwaNovuka, eMpendle, elisolwa ngokubulala uMnuz Khethukuthula Mkhize ngoMgqibelo kule ndawo, ngemuva kokuthi alikhuze ngesikhathi lincokola nabesifazane ekubeni lisemsebenzini. Leli phoyisa, elinguConstable Sibisi (31), elingatholakalanga igama lalo,  kubikwa ukuthi belihamba nozakwabo ababili ngesikhathi lincokola nabesifazane ekubeni lisemsebenzini. Kuthiwa ngenkathi lifika kumakhelwane kamufi obebike icala lokwebelwa impahla esiteshini sendawo, belidle amanzi amponjwana nozakwabo ebelihambisana nabo. Kubikwa ukuthi leli phoyisa, elikhuzwe ngumufi ngesikhathi lidlalisa abesifazane lisemsebenzini, liqale lamthuka  waliphendula ngenhlamba nokuholele ekutheni bacishe bebambana ngezandla. Leli phoyisa kuthiwa lithathwe ngozakwabo baliyisa emotweni kodwa labuye laya kuMkhize lamdubula esiswini ngesibhamu somsebenzi maqede labaleka nozakwabo. Umufi, ophuthunyiswe emtholampilo ngemoto kamakhelwane wakhe, kubikwa ukuthi ushonele khona esanda kufika. Icala lihlehlele uFebhruwari 25 ngonyaka ozayo.  