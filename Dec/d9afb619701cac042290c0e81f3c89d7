LIPHUMELE obala iphini lomholi wekhokhasi yeDemocratic Alliance (DA), eThekwini lathi lizowungenela umjaho wesikhundla sokuhola leli qembu esifundazweni ngoMashi 27 ngonyaka ozayo. Ikhansela leDA eMkhandlwini weTheku, uMnuz Emmanuel Mhlongo (44), lithe nakanjani lizothatha izintambo kuMnuz Zwakele Mncwango osephathe amahlandla amabili kusukela ngo-2015. UMncwango wathi ngeke esawungenela umbango wokuphatha isikhundla engqungqutheleni yokukhetha ubuholi ezayo. UMhlongo uthe uwazi wonke amagumbi esifundazwe nenhlupheko ngakho uma enqoba uzimisele ngokuphucula impilo yabantu abadonsa kanzima ikakhulukazi emakhaya, akhulise ubulungu beqembu futhi abuyisele iDA ekubeni iqembu lesibili ngobukhulu KwaZulu-Natal. Uphokophelele nasekuzuzeleni iqembu omasipala okhethweni lwamakhansela ngonyaka ozayo. Uthe wesekwa kakhulu ngamalungu eqenjini ikakhulukazi abaholi besifundazwe nabaseThekwini. UMhlongo wakhala ngaphansi kuMncwango embangweni wokuhola iDA esifundazweni engqungqtheleni eyayingo-2018. Wathola amavoti angu-151 uMncwango wathola angu-347. “Ngalinyazwa ukuthi ngakhankasa sekusele amasonto amathathu ngaphambi kwengqungquthela. Kuyaye kube nzima ukuncintisana nomuntu osesihlalweni vele kodwa manje ngifundile ngokumele ngikwenze ukuze nginqobe,” kusho uMhlongo. Lo mholi usebe yikhansela kusukela ngo-2012 kanti uneminyaka engaphezu kuka-10 eyilungu leDA. Udabuka eSphahleni, eBulwer lapho athe ukhulele endlini yodaka nogogo wakhe. Ufunde khona ehamba u-15km eya noma ebuya esikoleni ngezinyawo waze waphothula umatric, wafudukela eThekwini ngo-1994. Uphothule iziqu zakhe zeBachelor of Political Science and Public Administration e-University of Natal esiyaziwa ngeNyuvesi yaKwaZulu-Natal. Uyihlabe inhlali imibiko ethi iDA ibukeka iyiqembu labantu bebala elimhlophe. “IDA ayibuyeli kubelungu njengoba kukhona abasho njalo. Uma ubuka ubulungu beDA kugcwele abantu abamnyama. Ngisho eWestern Cape imbala umholi weDA umuntu omnyama,” kusho uMhlongo. Uzishaya isifuba ngokukhulisa ubulungu beDA ezindaweni ezisenyakatho yeTheku okukhona kuzona  nehostela laKwaMashu. 