SABELO NSELE ABALANDELI bowayeyimeya yaseThekwini uNkk Zandile Gumede, bathi bathulwe umthwalo yikomiti elibheka ukuziphatha kwamalungu e-ANC, i-Intergrity Committee, ngokunquma ukuthi aqhubeke nomsebenzi wakhe. Bathi sebezokwazi ukugxila ekukhankaseleni ingqungquthela yokukhetha ubuholi besifunda esikhulu kunazo zonke kwi-ANC, iThekwini, lapho uNkk Gumede ebhekwe ukuthi aphinde akhethwe njengosihlalo. Leli komiti linqume ukuthi uNkk Gumede aqhubeke nomsebenzi wakhe njengelungu lesiShayamthetho saKwaZulu-Natal  nokuba yingxenye yethimba lesikhashana elihola i-ANC, kwisifunda saseThekwini. UNkk Gumede wamiswa kuzona zombili izikhundla ngo-Agasti ngemva kwesinqumo sokuthi wonke amalungu e-ANC abhekene namacala, kufanele ashenxe ezikhundleni. Emuva kwalokho wabe esevela phambi kwaleli komiti, elibe selinquma ukuthi kufanele abuyele emsebenzini. Embikweni wekomiti lithe lanelisekile ngencazelo enikezwe uNkk Gumede. UNkk Gumede waboshelwa icala lenkohlakalo yethenda kaR430 million yokuthuthwa kukadoti kumasipala waseThekwini. Umbiko wekomiti ukhale ngokuthi icala selihlehliswe kaningi yabe isiphakamisa ukuthi abuyiselwe esikhundleni. UMnuz Mzomuhle Dube, okhulumela abalandeli bakaNkk Gumede, uthe sebezokwazi ukugxila kwingqungquthela elandelayo yokukhetha ubuholi besifunda saseThekwini, ezohlala ngonyaka ozayo ngaphambi kokuphela kukaMashi. "Sesizokwazi ukuqhubeka nezimpilo zethu ngakwezepolitiki," kusho uDube. UDube uthe bebevele besho ukuthi awekho la macala athweswe uNkk Gumede, wathi kuze kube namhlanje akakathweswa amacala ngokusemthethweni kanti necala lakhe lihlehliswa njalo. I-ANC Women's League KwaZulu-Natal, ithe iyasamukela isinqumo. "Kusijabulisile lokhu ngoba kusho ukuthi usezokwazi ukuqokelwa ezikhundleni zokuhola kwi-ANC," kusho uNobhala we-ANC Women's League KwaZulu-Natal uNkk Nonhlanhla Gabela. Okhulumela i-ANC esifundazweni uMnuz Nhlakanipho Ntombela, uthe bazocacisa kahle ngesinqumo kwisithangami sabezindaba namhlanje. Khonamanjalo umbiko wekomiti oputshuzelwe abezindaba, usuphakamise ukuthi ashenxe esikhundleni unobhala jikelele wale nhlangano uMnuz Ace Magashule. UMagashule ubevele phambi kwaleli komiti ngesonto eledlule kulandela ukuboshwa kwakhe mayelana necala lenkohlakalo yethenda yezigidi zamarandi. Okhulumela i-ANC kuzwelonke uMnuz Pule Mabe, uthe umbiko ubungakathulwa esigungwini esiphezulu, ngakho ngeke aphawule ngawo.