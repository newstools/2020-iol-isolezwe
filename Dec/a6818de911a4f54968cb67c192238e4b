LUZOLEKELELA ekuguquleni izinga lokuqonda ngezobuchwepheshe emantombazaneni avela ezindaweni zasemakhaya ukuze akwazi ukumelana nokudingwa ezobuchwepheshe besimanje, uhlelo i-Code Like A Girl oluqale izolo. Lokhu kushiwo nguNgqongqoshe wezeMfundo KwaZulu-Natal uMnuz Kwazi Mshengu, ngesikhathi kuqala ngokusemthethweni lolu hlelo lwesonto elilodwa elizohlomisa abafundi abangamantombazane abangu-300, abaneminyaka ephakathi kuka-14 no 18, olwenzelwa esikhungweni semfundo ephakame i-Durban University of Technology. UMshengu uthe lolu hlelo oluxhaswe ngokubambisana abakwa-Vodacom  nesikhungo semfundo ephakeme i-DUT, luzosiza abafundi basemakhaya abasilele emuva kwezobuchwepheshe ikakhulu njengoba umhlaba uguqukela esigabeni se-Fourth Industrial Revolution. “Abafundi abaqhamuka ezikoleni ezizimele nezisemadolobheni, bathathwa njengabenza kahle kakhulu ukuqhathanisa nabafunde kwezisemakhaya.  Njengomnyango wezemfundo esifundazweni, sithathe isinqumo sokuthi sibheke izikole zasemakhaya nezisemalokishini.  Uma izinga le mfundo lilinanga kuzo zonke izikole, asizobakhona isidingo sokuthatha izingane ezikoleni ezisemakhaya nasemalokishini, uziyise ezikoleni ezisemadolobheni,” kusho uMshengu. Abafundi  bathi igcagcele esokeni ngalolu hlelo. U-Amahle Ngubane ofunda uGrade 11 eGreytown Secondary, uthe:“Ngijabule kakhulu ukuba yingxenye yalolu hlelo.  Kumina kusho lukhulu, ngizizwa ngithobekile kakhulu.” Isikhulu esiphezulu kwa-Vodacom uMnuz Chris Lazarus sikhuluma nabafundi, sithe kuzothi kuphela leli sonto bazobe sebefunde lukhulu, sebehlomule nangamava kwi-coding nakwi-robotics. “Ngijabule kakhulu ukuthi ngasekupheleni kwalo, nizobe ningabantu abahlakaniphe kakhulu ekusebenziseni ezobuchwepheshe. Siphinde sethula i-Fifth Genaration  (5G) kulesi sifundazwe esikhathini esingangesonto,” kusho uLazarus. USolwazi Sibusiso Moyo oyiPhini likaShansela kwezocwaningo eDUT, uthe emikhakheni ethinta ezobuchwepheshe neyobunjiniyela, abesifazane ababaningi, wagqugquzela abafundi ukuthi bangene kule mikhakha. “Uma kusabhaliswa izitshudeni zabesifazane zisuke ziningi kodwa uma kuqhubeka isikhathi sekudlulelwa phambili, isibalo siyancipha.  Phakathi kwezizathu ezenza lokhu kuncipha kungenzeka ukuthi yindlela amantombazane akhuliswe ngayo emakhaya ngesikhathi esamancane. Okunye okungaba yisizathu yindlela yohlelo lwezemfundo ezikoleni,” kusho uMoyo. 