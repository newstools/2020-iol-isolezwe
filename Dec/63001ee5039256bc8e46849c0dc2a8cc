NKOSIKHONA CELE UKHUNGATHEKILE umndeni waKwaZulu, eMbhedule, eKlaarwater, entshonalanga yeTheku oxoshwa yintombi eyayijola nendodana yawo, emzini owakhiwa ngezithuthuku zendodana. UNksz Lungile Zulu, uthe akasazi ukuthi benzeni njengoba intombi kaSfiso Zulu, okungomfowabo omdala, odlule emhlabeni ngo-2019, ithe mabaphume emzini wowayeyisoka layo. Iphethe nencwadi yenkantolo eyigunyazayo. “Asisazi ukuthi kumele senze njani. Le ntombazane kayidlali, isize yasinqumela ugwayi katiki. Ithi uma singaphumi kulo muzi sizophuma kabuhlungu. Okusixakayo wukuthi ulithathaphi ilungelo lokuba asixoshe emzini owakhiwa ngumfowethu. Okusixakayo wukuthi babejola nje babengashadile futhi engalotsholiwe.” Eqhuba uNksz Zulu uthe okuyikhona osekubasanganisa kakhulu wukuthi ngomhla ka-17 ku-Okthoba, intombi ifike nencwadi ebinesigxivizo sekhansela. Uthi incwadi ibikubeka ngokusobala ukuthi umuzi ngowentombi. “Le ncwadi namanje siyazibuza ukuthi le ntombazane ikwaze kanjani ukuyenza. Phela lo muzi kuyaziwa ukuthi ngokaSfiso. Ukuthi iyithole kanjani eKhanseleni incwadi enjena, cishe yilona ikhansela elinezimpendulo." UNksz Zulu uthe ngesikhathi intombi iqala ibaxosha, lolu daba baluyisa kulona ikhansela, uMnuz Khehla Khwela, waku-ward 17, khona eKlaarwater. Uthe ikhansela lahlala phansi nabo, labanxusa ukuthi mabaphindele ekhaya bahlale phansi bathole isixazululo odabeni. Uthe laze lathi kakukuhle ukubona umndeni uxabana wodwa. Gwiqiqi, ikhansela labashintshela. Manje libashayele ucingo libanikeza isikhathi esingangenyanga. Libatshele ukuthi mabaphume kuleya ndlu. Uthe lize labatshela ukuthi uma beqhubeka begoloza ukuphuma endlini  bazowukhomba umuzi onotshwala. “Ikhansela selishintshile manje. Ekuqaleni lalikade likhuluma kahle kabi. Manje sisola sengathi selihlangene nayo intombi,” kubalisa uNksz Zulu. IKhansela uKhwela lithe kalilwazi udaba okukhulunywa ngalo. Libuye lashaya ungqimphothwe, lathi: “Mhlawumbe intombi leyo okhuluma ngayo yayinencwadi yenkantolo eyinikeza ilungelo lendlu ngokugcwele.” Lithe kodwa ngeke lize libenawo amaningi ngenxa yokuthi likholwa wukuthi konke okuphakathi kwabahlali baseKlaarwater nekhansela kumele kugcinwe kuyimfihlo, kungasakazwa emaphepheni. ISolezwe likhulume nayo, intombi evumile ukuthi iyabaxosha abakwaZulu endlini. Ithe inencwadi yasenkantolo eyigunyaza ukuba ibakhiphe endlini. Ithe indlu yakhiwa yindoda yayo, ababe nabantwana abayisihlanu nayo. “USfiso le ndlu wayishiya nami. Bona bacabanga ukuthi abantwana bami bazohlala kuphi? Futhi bayangixaka ngoba ngesikhathi le ndlu uSfiso eyakha bona babeduke nezwe, beziganisile,” isho kanje. Ithe incwadi yayithola enkantolo, ibhalwe ukuthi: Letters of Authority. Uthe unelungelo lokuthi yena nezingane zakhe babe nophahla abakhosela kulo ngisho wayengashadanga nomufi. Uqweqwe lommeli, uMnuz Bhekinkosi Nkosi, luvumelane nowesifazane, lwathi uhlobo lwencwadi enalo luyayigunyaza ukuthi ngempela kumele ingene nezingane zayo kulowo muzi. Kodwa mayelana nokukhipha umndeni, uthe kumele umndeni uhlale phansi uludingide udaba ukuze kungabi khona ogcina entunta nendishi.