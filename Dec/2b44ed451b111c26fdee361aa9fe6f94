Mbali Khanyile UZWAKALISE ukukhathazeka uNgqongqoshe woMnyango wezeMpilo KwaZulu - Natal, uNkk Nomagugu Simelane- Zulu ngokunyuka kwezibalo zomama abancane ngesikhathi kwethulwa izibalo zezingane ezizalwe ngoKhisimusi. UNkk Simelane- Zulu uthe, njengomnyango ukuzala kwamantombazane amancane kuyinto abayithathela phezulu nengahlali kahle kubo yingakho benezinhlelo ezifundisa abantu asebeqalile ukuya ocansini ngobumqoka bokuhlela umndeni nokuzivikela. “Ukukhulelwa kwamantombazane amancane kuyizinkomba zokuthi usemkhulu  umsebenzi okumele siwenze mayelana nokushumayeza ngokubaluleka kokuhlelwa kwemindeni. Kuphinde kuvule amehlo abazali  ekutheni bakuphonsele inselelo ukukhulelwa kwezingane zabo ngokuthi baxoxe nazo ngocansi, ukusetshenziswa kwejazi nokuhlela umndeni. Njengoba siku 2020, yisikhathi sokuthi abazali bayeke ukucabanga ukuthi kuyihlazo ukweluleka izingane zabo zamantombazane  mayelana nezindaba ezithinta ucansi nokusetshenziswa kwejazi,” kusho ungqongqoshe. Eqhuba  uthe isikhathi esiningi amantombazana avame ukugqugquzelwa ngokuzithiba ocansinini kodwa kulawo aseqalile ukuya kulo, kumele aqikelele ukuthi ayazinakekela ngaso sonke isikhathi, ngokusebenzisa ijazi. “ Wonke umuntu unelungelo lokugcina ijazi ephaketheni lakhe. Nami nginayo ingane eneminyaka engu-19 nengihlezi ngiyeluleka ngokubaluleka kokuzivikela ngejazi. Yilona qhaza okumele silibambe ezinganeni zethu njengabazali,” kusho uNkk Simenale- Zulu othe ukuphepha nokuzinakekela kwezingane kusezandleni zabazali. Kulo nyaka ukwamukelwa kwezingane kuthe ukwehluka kunokujwayelekile njengoba ungqongqoshe ebezamukela  online ngenxa yeCovid19 eholele ekutheni angakwazi ukuvakashela izingane ezibhedlela ezizalelwe kuzo. Phakathi kwezibhedlela ezibe yingxenye yalolu hlelo obelu online kubalwa iBenedictine eKwaNongoma, iCharles Johnson Memorial eseNquthu neGeneral Justice Gizenga eKwaDukuza. NgoKhisimusi eKZN zingu-107 sezizonke  izingane ezizalwe ngalolu suku. Bangu- 50 abafana abazalwe ngalolu suku , amantombazane aba ngu-57.  