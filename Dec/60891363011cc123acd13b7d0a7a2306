Mbali Khanyile KUSE izolo ekuseni kushunqa intuthu umphakathi nabasebenzi baKwaSizabantu bebhikishela ukuxoshwa kwabangu-24 abamiselwa ukungagculiseki ngamaholo abo ngenyanga eyedlule. Kuthiwa umphakathi waKwaMaphumulo unkanise emgwaqweni uR74 nabasebenzi abamiswa ngenyanga edlule nabanye balabo abasasebenza ohlelweni lwezolimo iMseni, bekhala ngokuxhashazwa ngabaqashi babo abathi babaholela amakinati. Abasebenzi okubikwa ukuthi baxoshwa ngenyanga edlule bamiswa bonke ngemva kokubhikishela ukwenyuselwa amaholo. Phakathi kwezinto abebekhala ngazo izolo kuthiwa bafuna ukucaciselwa ngemali abayiholayo njengoba abanye babo bethola  imali engalingani ekubeni benza umsebenzi owodwa. Umthombo weSolezwe ocele ukungavezwa uthe abasebenzi bathi uR2 500 noR3 500 abawuholayo awubanelisi njengoba sesiside isikhathi befuna ukunyuselwa amaholo. “Abasebenzi bakhala ngokungagculiseki ngendlela abaphethwe ngayo ngabaphathi futhi bafuna ukuwuqeda nya umkhuba wokubukelwa phansi kwabantu ngoba sekunesikhathi bekhala ngokuholelwa imali engekho. Amalungu omphakathi abevala kwasani ebidlula ingekho indlela yokudlula emgwaqweni uR74. Izinto abakhala ngazo zigcine zingalalelwanga baze balibeka ngembaba elokuthi ngeke bayeke ukubhikisha uma bengalalelwa,” kuchaza umthombo. Umthombo uqhuba uthe kubukeka sengathi isimo sisazoqhubeka nokuba manzonzo kule ndawo njengoba umphakathi uphinde waveza  ukuthi kumele inkampani  eyakhiwayo ukukhiqiza i-Aquelle, iqashe intsha yaKwaMaphumulo engasebenzi. Imizamo yokuthola uMnuz Michael Ngubane okhulumela iKwaSizabantu ayiphumelelanga ngoba ubengaluphenduli ucingo. Okhulumela imishini yaKwaSizabantu, uMnuz   Michael Ngubane, uthe umbhikisho wayizolo ubungahlangene nabasebenzi babo kodwa bekuyitulo lamalungu omphakathi. “Amalungu omphakathi athole ukuthi imishini isezinhlelweni zokuqashwa kwabantu njengoba kunenkampani entsha ezovulwa nengakaqedwa ukwakhiwa. Bebemenywe emhlanganweni izolo nobungahlelwanga yithi kodwa bagcina sebeqoka ukubhikisha,” kusho uNgubane othe bebenganalo  nabo ulwazi lwezinhlelo ezenzeke izolo. ABASEBENZI namalungu omphakathi badinwe bavala umgwaqo uR74 bebhikishela ukungagculiseki ngamaholo kwabasebenzi  abaqashwe KwaSizabantu nokungaqashwa kwentsha yaKwaMaphumulo engasebenzi. Isithombe. Sithunyelwe 