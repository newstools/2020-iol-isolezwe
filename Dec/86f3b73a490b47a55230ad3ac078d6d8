Mbali Khanyile UKHALA ngabantu abangazihluphi ngokulandela imigomo yeCovid-19 uNgqongqoshe woMnyango wezeMpilo kuzwelonke, uDkt Zweli Mkhize. UMkhize obekhuluma ohlelweni iMorning Live kuSABC izolo ekuseni, uthe ukukhula ngesivinini kwezibalo zabahaqwe iCorona sekuholele ekutheni izibalo zifinyelele ku-1 004 413,  ngokwezibalo zakamumva ezikhishwe ngeSonto. Uthe isivuvu sesibili obekukhulunywa ngaso kumele abantu bazi ukuthi sekuyisona sikhathi saso lesi.  Uthe  njengamanje  sihlasele kuzo zonke izifundazwe njengoba abantu bebazi ukuthi yi-Eastern Cape kuphela eqengqeleza phambili. “Inkinga enkulu ukuthi abantu  sebegxile kakhulu ekubhiyozeni njengoba kungamaholidi  bakhohlwa wukuthi kumele bazinakekele futhi balandele imigomo ebekiwe. Abanye abasasiboni isizathu sokusebenzisa izifonyo yingakho isimo siya ngokuba sibi. Emicimbini abayihambelayo ababe besabheka nesibalo sesixuku abakuso. Okubi wukuthi lo mkhuba wabo uzoholela ekutheni bangagcini ngokusabalalisa igciwane kulezi zindawo kodwa bazophinde balibhebhethekise  ezindaweni abasebenza kuzo uma sebebuyele emsebenzini,” kusho ungqongqoshe. Eqhuba uthe ukwanda kweziguli ezineCoronavirus sekufakela izibhedlela  ingcindezi njengoba kwanda izibalo zeziguli ezamukelwayo kuzo. Uthe yize umnyango ukhungethwe yile nkinga kodwa uzama ngokusemandleni ukuyinqanda. “ Sesiqalile njengomanyango nohlelo lokuqinisekisa ukuthi bonke abasebenzi basezibhedlela nasemiitholampilo ukuthi bayazithola izimpahla zokuzivikela  kuleli gciwane  uma besemsebenzini ukuze bangabhekani nenkinga yokutheleleka. Abasanenkinga yokungabi nalezi zinsiza, zikhona izinhlelo zokuthi basizakale,” kuqhuba  uMkhize. Unxuse abantu  ukuthi baqikelele, bakugweme ukuba sezixukwini  ukuze banqande ukubhebhetheka kweCovi-19. Bangu 26 735 asebebulawe  iCorona kuleli. 