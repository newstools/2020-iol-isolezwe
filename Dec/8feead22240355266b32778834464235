KUSOLWA umbango wenkokhelo yezinkomo esigamekweni sokudutshulwa kwetekisi nge-AK47 kwafa abantu abane eMagogo, phakathi kwaseNquthu naseNkandla izolo entathakusa. Kulimale kanzima umgibeli oyedwa waphuthunyiswa esibhedlela. Abashonile amadoda amathathu nowesifazane okubalwa nomshayeli wetekisi. Kuboshwe umsolwa oyedwa,  abanye ababili basagcwele amathafa. Kutholakale amagobolondo awu-21 ezinhlamvu ze-AK47 obekudutshulwa ngayo, namabili e-9mm endaweni yesehlakalo. Kuvela nokuthi itekisi iphaphalazile yaphonseka emseleni ofakwa amapayipi obunodaka namanzi angcolile, ngenkathi abahlaseli bevulela ngenhlamvu bebhekise kuyona. Ngokuthola ngomthombo weSolezwe ongashayi eceleni, kuthiwa itekisi belisuka eNewcastle lilayishe abebebuya emshadweni. Kuthiwa enye yamadoda ashonile ibineqembu lamadoda abelintshontshela izinkomo bese,  liyidayisele kodwa wawaxhopha engasawakhokheli. Lokhu kudale ubutha nokubhekana ngeziqu zamehlo phakathi kwala madoda nomufi. “La madoda ambonile umufi emshadweni abe eselandela itekisi abehamba ngayo sebebuyela ekhaya ngo-1 entathakusa. Sebesendaweni okuthiwa kuseMagogo, itekisi ivukelwe abasolwa abavulele ngenhlamvu kwafa abantu abane kuhlanganisa nomshayeli wetekisi,” kusho umthombo. Ibe isijahwa amaphoyisa iToyota Corolla eSilver enezinombolo zaseGauteng ebihamba abasolwa kwakhona ukudubulana yaze yabanjwa eBabanango. “Abasolwa ababili babalekile, oyedwa waboshwa. Utholwe nesibhamu i9mm enemagazini engenalutho, namagobolondo e-AK47 angu-15 nezinhlamvu zayo ezingu-16,” kusho umthombo. Okhulumela amaphoyisa KwaZulu-Natal uCaptain Nqobile Gwala usiqinisekisile lesi sigameko wathi kuvulwe amacala amane okubulala, ayisishiyagalolunye okuzama ukubulala, nelokutholakala nesibhamu nezinhlamvu okungekho emthethweni. Uthe kuboshwe umsolwa oneminyaka engu-39 okulindeleke ukuthi avele enkantolo maduze. Uveze nokuthi imoto esetshenziswe kulokhu kuhlasela ishaqwe amaphoyisa UCapt Gwala uthe itekisi edutshuliwe ibilayishe abagibeli abangu-13. “Amaphoyisa asezithendeni zabasolwa ababalekile,” kusho uCapt. Gwala.