Mbali Khanyile ZIPHUME ngesamagundane izitshudeni zaseDurban University of Technology izolo ngesikhathi kusha ibhasi ebeziligibele nebelilibangise esikhungweni iCity Campus, eThekwini. Kuthiwa leli bhasi elishe langqongqa emgwaqweni uKing Dinizulu, eMusgrave, belithwele izitshudeni ezilinganiselwa ku-45. Kuthiwa leli bhasi ebezihamba ngalo belizilande ezindlini okuhlala kuzo izitshudeni e-Alpine, eseSpringfield, ngenkathi kushunqa intuthu ngamandla nengaziwa ukuthi idalwe yini. Kubikwa ukuthi lezi zitshudeni ziphume ngesamagundane ebhasini. Leli bhasi livele lagqamuka ilangabi emuva kokuthi izitshudeni seziphumile kulo. Ngesikhathi ithimba leSolezwe lifika endaweni yesigameko lifice kugcwele abantu abebebuka nabebebabaza ilangabi lomlilo obuvutha kuleli bhasi ebelisha. UMnuz Ronnie Pillay obeshayela leli bhasi nobebukeka esathukile, utshele intatheli yephephandaba ukuthi izitshudeni ebezikulo zikwazile ukuphuma zingenamyocu. “Ngibone ngentuthu ebhasini, izitshudeni ebezinami kuleli bhasi seziphuma kulo ngaphambi kokuthi kube nomlilo. Akukho noyedwa olimele kubona. Izitshudeni ziqhubekile nendlela yazo emuva kokuthi zithathwe yibhasi elingaphansi kwenkampani engiyisebenzelayo,” kusho lo mshayeli obephansi phezulu endaweni yesigameko. UMnuz Reagan Gunkel wezicishamlilo eThekwini, usiqinisekile isigameko sokusha kwebhasi ebelithwele izitshudeni. “Sifike ngabo -10 ekuseni ibhasi selivutha, sabe sesicisha ilangabi lomlilo. Akukho muntu olimele ngesikhathi kusha. Ayikaziwa imbangela yokusha kwalo,” kusho uGunkel.