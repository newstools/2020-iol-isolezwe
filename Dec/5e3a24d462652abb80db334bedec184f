MBALI KHANYILE IZOQHUBEKA  nokubhebhetheka iCovid-19 ngamaholidi ngenxa yokuthi abantu bazoya emindenini yabo uma sebevalile emsebenzini, kusho uSolwazi Salim Abdool Karim. UKarim ukusho lokhu enkulumeni ayethule ngobuchwepheshe be-internet mayelana nobhememe lwesibili oluhlasele iNingizimu Afrika. Uthe ngesikhathi ihlasela okokuqala iCovid-19 iWestern  Cape yayibatshazwa ngokukhula kwesibalo sabantu abatholakala beneCorona. Kwalandela i-Eastern Cape ngemva kwamasonto. “Kulesi sivuvu esikuso njengamanje kwenzeke okwehlukile ngoba isibalo sabahaqwa yigciwane sikhula ngesivini e-Eastern Cape uma kuqhathaniswa neWestern Cape. "IKwaZulu-Natal neGauteng ziyalandela ngenxa yokuthi izakhamuzi zakhona zivamise ukuthi zibuyele emakhaya uma sezivalile emsebenzini. Sizoqhubeka nokubona isibalo sikhula ngoba abantu bazohamba nakho ukugula babhebhethekise igciwane lapho bezofika khona.” Uthe isibalo sakamuva sikhomba ukuthi bawu-55.6% abesifazane abatheleleke ngegciwane futhi yibo abasengcupheni yokutheleka kakhulu. “Ngesikhathi sisasesigabeni sesine somvalelandlini sasithuke kakhulu, siqikelela ukuthi sifaka izifonyo. Kuthe uma sesehlela kwezinye izigaba saqala sehlisa izinga lokuqikelela. Njengoba sesikwesokuqala kwehle kakhulu ukuzinakekela ngoba sesibona abantu bebhiyoza. Abantu bekumele baqhubeke nokuzinakekela babuye bahloniphe imigomo ngenkathi uhulumeni ehlisa izigaba. Kunalokho bakhetha ukwenza ngendlela yabo, bafikelwa wukukhathala base beyekelela ukulandela imigomo.” Uthe izindaba ezinhle wukuthi mihlanu kwewu-13  imishanguzo ehlolwayo ukuthithibalisa iCovid-19. Uthe iyisishiyagalolunye eminye imishanguzo okusalindeleke ucwaningo ngayo mayelana nokudayiselwa abantu abazoyidinga.