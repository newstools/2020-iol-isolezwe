MBALI KHANYILE USHAQEKILE umphakathi waseMatikwe, eNanda kutholwa  isidumbu sowesifazane ongaziwa  esitamkokweni ngoMgqibelo ekuseni,  nokusolwa ukuthi ubevakashele isoka lakhe. Kubikwa ukuthi isidumbu salo wesifazane besimbozwe ngodoti eduze kwasesontweni lamaRoma, sitholwe ngumlisa wakule ndawo obedlula ngendlela. Kuthiwa lo wesifazane obegqoke impahla yangaphansi kwesingezansi nesikibha esidabukile ubenemivimbo esabisayo emhlane. Omunye womakhelwane nongathandanga kudalulwe igama lakhe,  uthe umphakathi wakule ndawo usashaqekile ngalesi ngokutholwa kowesifazane obulewe. “Sisathukile sonke endaweni njengoba kutholakale isidumbu. Asikaze simbone sonke lona wesifazane futhi siphatheke kabuhlungu ngokutholakala kwesidumbu sakhe. Sizizwa singaphephile njengabantu besifazane abahlala kule ndawo. Siyasola ukuthi isidumbu sikamufi silahlwe esebulewe ngoba bekungekho gazi endaweni yesehlo futhi nemivimbo abenayo emhlane ikhomba ukuthi iseyintsha,” kuchaza leli lungu lomphakathi. Liqhuba lithe umndeni kamufi ugcine ungakatholakali njengoba engekho noyedwa umuntu oveze ukuthi uyamazi ngenkathi umphakathi uhlangene endaweni yesehlo. UMnuz Wiseman Nyaba oyikhansela lakuward 56, eNanda, uthe kusolwa ukuthi umufi ubevakashele isoka lakhe. “ Kunezinsolo zokuthi umuntu othinteka ekubulaweni kukamufi ngowasendaweni. Sisithuse sonke lesi sigameko njengoba senzeka nje ngeledlule besinomcimbi wokulwa nokuhlunyezwa kwabesifazane. Kusobala ukuthi imiyalezo esizama ukuyidlulisa ngemikhankaso kubantu  abanesandla ekuhlukunyezweni kwabesifazane ayikazwakali njengoba sekwenzeke isigameko esinje,” kuchaza uNyaba. Okhulumela amaphoyisa KwaZulu-Natal, uColonel Thembeka Mbele, avule udokodo ngalesi sehlo.