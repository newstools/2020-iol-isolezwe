Mbali Khanyile BASALE dengwane abantu abahlala eCato Crest  ngasemgwaqweni uBellair, eMayville, kusha imijondolo yabo izolo ngenxa yomlilo odalwe yisakhamuzi esishiye ibhodwe estofini sayophuza nabangani. Kuthiwa lo mlilo ongqongqise imijondolo ebalelwa ku-55  noshiye abantu abahlala kule ndawo besele nezimpahla abebezigqokile kuphela, uqale ngabo-4 ekuseni ngemuva kokuthi kokheleke umlilo odalwe wumlisa okubikwa ukuthi ushiye ephekile estofini wayocima ukoma nabangani bakhe. UMnuz Zakahle Gwija oyilungu lekomiti kule ndawo, uthe yize kungalimalanga muntu kulo mlilo, bakhathazekile ngokucekeleka phansi kwempahla nokudla kwabantu abebekuthengele amaholidi ngenhloso yokuzithokosiza ngakho. “Kushe yonke impahla abantu abebeyigcine ezindlini zabo. Indlela obumkhulu ngayo umlilo abakwazanga nokuthola isikhathi sokukhipha zonke izimpahla zabo. Kugcine sekusala nezinto ezibalulekile ezifana nezitifiketi zezingane zokuzalwa nomazisi babo. Siyafisa ukuthi uMnyango wezaseKhaya ungenelele, ulekelele laba bantu abashelwe ngomazisi babo,” kusho uGwija. Eqhuba uthe bamatasa namanye amalungu ekomiti  nezinhlelo zokutholela izakhamizi ezishelwe indawo yokulala ehholo lomphakathi. UMnuz Vukani Sithole ongomunye wabantu abashelwe yimijondolo yabo, uthe ukhaliswa wukuthi akugcinanga nje kuphela ngokusha kwendlu yakhe njengoba kuphinde kwangqongqa amagumbi abeqashisa ngawo kule ndawo. “Ungiphazamise kuzo zonke izinhlelo zami ebenginazo lo mlilo njengoba sengizokhumuka ephaketheni. Njengamanje ngimatasa ngizama ukulungisa le nkinga engibhekene nayo ukuze izinto zami zibuyele esimeni,” kuzikhalela uSithole. Uthe umokalalo awubanga mubi endlini ahlala kuyo kodwa ukhala uyazithulisa ngemjondolo abeqashise kuyo njengoba ebeziphilisa ngayo. UMnuz Xolani Zikhali wophiko lwezicishamlilo eThekwini, uthe yize bekunzima ukucima umlilo ngenxa yomoya obuwenza ukuthi ubhebhetheke kodwa bakwazile ukuwunqoba. “Sithole ucingo ngabo -6 ekuseni, lusibikela ngezindlu ezishayo nebezilinganiselwa ku-45.  Umlilo sikwazile ukuwunqoba yize bekunzima ngenxa yomoya obunamandla kakhulu” kusho uZikhali. 