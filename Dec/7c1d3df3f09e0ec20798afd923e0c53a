INTATHELI YESOLEZWE UNGQONGQOSHE wezoLimo KwaZulu-Natal uNkk Bongiwe Sithole-Moloi, wethule uhlelo lokusiza abalimi ngogandaganda, imishini yokutshala nezimbewu. Lolu hlelo lwethulwe eDondotha eKing Cetshwayo. Uthe ngohlelo kuhloswe ukulekelela abalimi ukuba balime odukathole bamasimu ukuze kwandiswe imikhiqizo yokudla okutshaliwe esifundazweni. “Lolu wuhlelo lokusiza abalimi ngezinsiza kusebenza okungogandaganda, imishini yokutshala, umanyolo, imbewu, izithombo, amadamu namalungelo amanzi. Lolu hlelo ludle uR57.2 million.” Ushiye ogandaganda abangu-10 abahambisana namageja nemishini yokutshala ukuze lesi sifunda silime umhlaba ongu-1 220 wamahektha. Zonke izifunda zizohlomula kulolu hlelo. UMnuz Fuyinkomo Mpungose ongusihlalo weQedindlala Project ehlomulile, uthe: “Ukuphumelela kwesicelo sethu sokulinyelwa ngumnyango kusithokozisile kakhulu. Besingenawo amandla okuzilimela wonke umhlaba kepha manje sesikwazile ukutshala umbila, izintanga, ubhontshisi ne-soya beans,” kusho uMpungose. UMpungose weluleke abanye abalimi abanomhlaba omkhulu kepha abangenawo amandla okuwulima ukuba bafake izicelo zokwelekelelwa ngogandaganda nezinye izinsiza kusebenza ukuze kuliwe nendlala esifundazweni. 