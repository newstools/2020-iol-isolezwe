ABANTU baseBuffelsdraai bathembisa ukugqigqa enkantolo yeMantshi eVerulam babhikishele ukuthi inganikwa ibheyili indoda okuthiwa yagenca owesifazane ongumakhelwane wayo wafa. Bathutheleke enkantolo begcwele ibhasi behamba nangezimoto izolo ecaleni lokubulala likaMnuz Zukisa Dloko okuthiwa wabulala uNksz Nophelele Victoria Mbuyazwe, uMaDlamini. Inkantolo ilhlehlisele uMsombuluko ozayo icala khona uDloko ezofaka isicelo sebheyili. Akuthathanga mizuzu emingaki lahlehliswa icala enkantolo ebekungavunyelwe lungu lomphakathi kuyo ngenxa yeCovid-19. UDloko kuthiwa wabulala  uMaDlamini ayekade ephuza naye ngoDisemba 3. Isidumbu sakhe satholwa siluhlaza wukushaywa, sinembobo ekhanda futhi sigencwe izingalo nezinye izitho zomzimba. Abantu abebesenkantolo izolo bathe bazizwa engaphephile uma uDloko ekhululwa ngebheyili. Akhononda ngonya nesihluku athi kwakhonjiswe nguDloko ngesikhathi ebulala umakhelwane wakhe oshiye emhlabeni izingane ezincane. Omunye obelithamele icala, uNksz Buhle Lushozi, uthe akuthathanga mizuzu emingaki lahlehla icala ngaphandle kokutshelwa isizathu. “Uma umsolwa ethola ibheyili asazi uzozenzani izingane ezincane zikaMaDlamini, esingazi umbulaleleni. Asisaphephile uma kunabantu abanje emphakathini,” kusho uNksz Lushozi.