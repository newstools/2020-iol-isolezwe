MBALI KHANYILE UDkt Zweli Mkhize ukusho lokhu ngesikhathi ethula inkulumo kugujwa i-World Health Coverage Day, ngaphansi kwesiqubulo esithi “ Vikela Wonke Umuntu” ,  ngoMgqibelo. Uthe yisikhathi sokuthi abantu baseNingizimu Afika bakhethe ukuthi bafuna ukufa noma ukuphila. Uthe uma abantu bekhetha ukuphila kumele benze  kube mqoka ukuthi kunezinto okumele  bazidele njengoba sekungamaholidi kaKhisimusi. “Akuzoba lula ukugubha amaholidi alo nyaka ngendlela esijwayele ngayo. Indlela esijabula ngayo ngalesi sikhathi  kumele ikhombise ukuthi siyayikhathalela imindeni, abangani nabo bonke esisondelene nabo yingakho kumqoka ukuthi sibambe iqhaza sonke sibe nobuntu, siphinde siqikelele ukuthi wonke umuntu uyavikeleka.,” Eqhuba uthe kumele abantu bazibophezele bahloniphe imigomo okumele ilandelwe,  abalule kuyo ukugwema ukuhlanganyela nabantu abayisibalo esedlulele, ukuphuza ngendlela efanele, ukusetshenziswa kwezinto zokugeza izandla, nokugqoka izifonyo ngaso sonke isikhathi. Uthe wonke umuntu uneqhaza okumele alibambe ekulweni neCovid-19 njengoba izwe limatasa nohlelo lwe-National Health Insurance( NHI), okuhloswe ngalo ukuguqula indlela abantu abanikwa  ngayo usizo  ezibhedlela nasemitholampilo. Uthe ngokwesivumelwano esiphakathi kwakhe noMengameli Cyril Ramaphosa, asisayina ngo-Okthoba kulo nyaka, kumele ngo-2030,  iNingizimu Afrika ibe isinabantu abafinyelela ku-90% abasizakala ohlelweni lwe-NHI. “Lokho kusibeka ekutheni ngo-2030  iNingizimu  Afrika ikwazi ukumelana nazo zonke izingqinamba zezinsiza kwezempilo eziyinkinga  nokunqanda izinselelo zokungabi nayo imali.” Uthe inhloso yeNHI wukuqeda ukungalingani kwabantu nokubhekana ngqo nezinselelo ezibakhungethe emalini ukuze kusizakale wonke umuntu ngendlela egculisayo.