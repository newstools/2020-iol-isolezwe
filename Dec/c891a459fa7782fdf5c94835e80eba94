UGCINE ededelwe ngebheyili uMnuz Arthur Zwane (47)oyilungu eliqaville le-ANC nowake waba wuSihlalo esifundeni eMalahleni, eNewcastle, obhekene necala lokuzama ukubulala umqaphi. UZwane udedelwe ngebheyili eNkantolo yeMantshi eMadadeni, emuva kokuhlala ezikhindini amasonto amabili. Okhulumela uphiko lwezokushushisa (NPA) KwaZulu-Natal, uNkk Natasha Ramkisson-Kara, ukuqinisekisile ukuthi uZwane udedelwe ngebheyili icala lahlehlela uJanuwari 29, 2021. Uthe isizathu kube wukuthi kusafanele amaphoyisa aqhubeke enze uphenyo olunzulu ngalolu daba. UZwane oke wayilungu lesigungu esiphezulu kuKhongolose esifundazweni, akayedwa kuleli cala kodwa kukhona namadoda amabili okuthiwa wayehamba nawo ngosuku lwesigameko. UMnuz Bongani Ngubeni (31) noMnuz Sibusiso Msibi (39) nabo basobishini ecaleni likaZwane. Kuthiwa udaba lwasuka ngokuthi uZwane acelwe wumqaphi wasesitolo ukuba ahlambe izandla ngesibulala magciwane kodwa wanqaba. Ukuhlamba izandla ngesibulala magciwane kuhambisana nemithetho ebekiwe yokunqanda igciwane iCorona elidla lubi. Kuthiwa uZwane waxabana nomqaphi balwa,  waze wagqenywa ngomphini wepiki ekhanda wabe esekhipha isibhamu uZwane wadubula umqaphi wasesitolo, owaphuthunyiswa esibhedlela kukubi. Kuthiwa noZwane waya esibhedlela esiseduze wayoxilongwa ingozi agqenywa yona ekhanda. Konke lokhu kulandwa yisitatimende samaphoyisa, asalandela udaba kahle ukuze athole iqiniso lonke. UZwane uke wahlala esitokisini emuva kokuthi kucime ugesi ngosuku okwakufanele afake ngalo isicelo sebheyili, kwaphoqeleka ukuthi luhlehle udaba. UZwane akaqali ukuxhakathiswa abakwaSidlodlo, kuthiwa uhamba elinye icala elithinta isibhamu. Kuthiwa wangena nezivalo emahhovisi e-ANC eSeme House eThekwini, wakhomba ngesibhamu uMnuz Sipho Hlomuka oyiPhini likaNobhala esifundazweni. UHlomuka onguNgqongqoshe wezokuBusa ngokuBambisana neziNdaba zoMdabu KwaZulu-Natal akachithanga sikhathi wavula icala emaphoyiseni. Emuva kwalokho uZwane wazinikela emaphoyiseni wathola ibheyili kaR 1000.