ABANTU abasha abazalwe beneHIV abaningi abadla imishanguzo yokuthithibalisa igciwane abazi ukuthi imishanguzo abayidlayo ngeyani okugcina kuholele ekutheni uma bengena esigabeni sobutshitshi nokuba amabhungu bayiyeke ngoba bebona ukuthi bona benza into ehlukile. Lokhu kushiwo yintsha  ebinengxoxo yokubonisana noMnuz David Mabuza oyiPhini likaMengameli, ongusihlalo womkhandlu iSouth African National Aids Council (SANAC), noNgqongqoshe wezeMpilo uDkt Zweli Mkhize, izolo njengoba bekuyiWorld Aids Day. UMkhize noMabuza ngaphambi kokuthi baqale umcimbi walolu suku obuse-Itereleng Clinic eSoweto, babe nesigcawu sokubonisana nentsha emtholampilo. Intsha ithi abazali noma labo abababhekile abazichazeli izingane ukuthi amaphilisi nemithi eziyidlayo ngeyani kodwa kuye kuthiwe abayisebenzise bangayiyeki. “Kulesi sikhathi sekumele konke kuchazwe kungathiwa ungadlali nabafana ngoba uzogula, akuchazwe ukuthi ukugula okunjani okukhulunywa ngakho. Izingane eziningi ziyayiyeka imishanguzo yazo uma sezifike esigabeni lapho seziziphuzela zona ngoba zisuke zingazi ukuthi ibaluleke kangakanani,” kuchaza omunye kulesi sigcawu. UNksz Sibongile Tshabalala  weTreatment Action Campaign (TAC), uthe ukuhlasela kweCovid-19  kuveze ngokusobala ukuthi izifo eziphatha abantu abahluphekayo emhlabeni azinakiwe. “Ngonyaka odlule isifo sofuba sibulale abantu abangu-63 000 kuleli, emhlabeni bangaphezu kuka-2 million ababulawe yiso kodwa umhlaba awuzange unyakaze ngendlela onyakaze ngayo kufika iCovid-19 ngoba ibihlasele wonke umuntu ingakhethi. AbaneHIV ngesikhathi kumisiwe ukwenziwa kwezinto eziningi kuleli babebuyiselwa emuva emitholampilo kuthiwe kunothile otholakale eneCovid-19,  isikhungo sezempilo sivaliwe. Besincenga onogada ukuthi basinike imishanguzo kwesinye isikhathi abahlengikazi babanikeze ngaphandle kwesango konke lokho kunomthelela wokuthi abanye abantu bangabe besayithatha ngendlela imishanguzo yabo,” kusho uNksz Tshabalala. Inxusa lase-USA elizinze kuleli uNkk Lana Marks,  lithe uhulumeni wase-USA ngaphansi kwesikhwama sikamengameli wakhona sosizo, i-US President’s Emergency Plan for AIDS Relief (PEPFAR), sikhipha amaDollar angu-72.5 million ngonyaka. Le mali isiza ezinhlelweni ezehlukene zokulwa nokwelapha iHIV kuleli. “Ngeshwa kulo nyaka izinhlelo zethu zokulwa naleli gciwane ziphazamisekile ngenxa yeCovid-19,” kusho yena. UMabuza ugqugquzele abantu ukuthi bazihlole, bazi ukuthi banaziphi izifo. “Phakathi kuka-Ephreli 2019 kuya kuMashi kulo nyaka, sihlole abantu abalinganiselwa ku-18 million, sibahlola iHIV okungaphezu kwesibalo ebesizibekele sona sokuhlola abantu abangu-14 million,” kusho yena. Uthe ukuhlanganyela nabantu abasha kwenze babona ukuthi kunesidingo sokuthi kube nezinhlelo eziqondene ngqo nabo. “Eminyakeni engu-10 sehlise izibalo zentsha engamantombazane etheleleka ngalo kodwa lusekhona uvalo ngokutheleleka kwabo ngaleli gciwane. U-92% wabantu abanengculazi uyasazi isimo sawo. U-88% wabantu abadla imishanguzo yokuthithibalisa igciwane alisabonakali egazini labo,” kusho yena. UMkhize uthe izinhlelo zokulwa neHIV ziphazamisekile ngesikhathi kuhlasele iCovid-19, ezokuhlola igciwane, ukusatshalaliswa kwamakhondomu, ukusoka  nohlelo lokukhishwa kwemishanguzo. Uthe umnyango ubuzibekele ukuthi uzohlola abantu abangu-3.9 million phakathi kuka-Ephreli no-Okthoba kulo nyaka okugcine ngokuthi kuhlolwe abangu- 1.9 million.  