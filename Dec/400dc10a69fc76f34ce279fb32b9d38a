SABELO NSELE LUGCINE lugobile uphondo kwi-ANC yahoxisa imigubho yosuku lokuzalwa kwale nhlangano, eyaziwa ngeJanuwari 8. I-ANC ihoxise imigubho ngenxa yokwanda kwabantu abatholakala beneCorona njengoba sekunesivuvu sesibili segciwane. Bekulindeleke ukuthi kube nomcimbi kazwelonke obuzohanjelwa ubuholi obuphezulu be-ANC, bese kuba neminye imigubho kuzo zonke izifunda ezweni lonke. Izolo i-ANC imemezele ukuthi ngeke usaba khona  umcimbi wokugubha lolu suku obekuhlelwe ukuthi ube seLimpopo ngoJanuwari 8. Bekuzovunyelwa abantu abangu 100 kuphela kulo mgubho kazwelonke, lapho khona inkulumo yosuku ibizokwethulwa umengameli uMnuz Cyril Ramaphosa. Nemigubho ebihlelwa yizifunda ichithiwe. Okhulumela i-ANC uMnuz Pule Mabe uthe isinqumo sithathwe emva kokuthola umbiko kuNgqongqoshe wezeMpilo uMnuz Zweli Mkhize mayelana nesivuvu sesibili sobhubhane. "Izinkomba ziveza ukuthi isibalo  sabahaqekile sizokhula kuzo zonke izifundazwe ngaphandle kwaseNorthern Cape. Sivumelane ngokuthi lesi akusona  isikhathi esihle sokuthi siqhubeke nemigubho njengoba ubhubhane luhlasele kanje. "Sibone kungeke kube kuhle ukuthi siqhubeke nomcimbi ozohlanganisa abantu, akukhathaleki ukuthi isibalo sabantu abebezohambela umcimbi sincane noma sikhulu." UMabe uthe uRamaphosa uzokwethula inkulumo ngalolusuku obekufanele kube nemigubho ngalo, inkulumo izosakazwa ezinkundleni zokuxhumana. "Sivumelane ngokuthi umcimbi olandelayo weJanuwari 8 uzoba seLimpopo ngo-2022. "Sikhuthaza ukuthi abantu baqhubeke nokulandela imigomo ebekiwe yokulwa nokusabalala kobhubhane." 