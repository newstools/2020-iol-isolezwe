ZIGCINE zitholakele izidumbu zezelamani ebezimuke nomfula eMsakane eMuden, ngaphandle kwaseGreytown. Izelamani zakwaZulu, amagama azo angatholakalanga, kuthiwa beziphelezelana omunye ephuma emsebenzini ngoLwesithathu. Umthombo weeSolezwe ocele ukungadalulwa, uthe kulo mfula kujwayelekile ukuthi  abantu bawele njengoba uwumsele ongasenawo amanzi. Kuthiwa bazamile ukuwela kanti bekunemvula enkulu, umfula ugcwele bamuka namanzi. Kusukela ekuseni ngoLwesithathu bekufunwa izidumbu zabo, zaze zatholakala ebusuku ngalolo  suku. Okhulumela amaphoyisa KwaZulu-Natal uColonel Thembeka Mbele, uthe kuvulwe idokodo ngokushona kwabesifazane ababili. “Izidumbu zabo zigcine zitholakele kodwa ezindaweni ezehlukene emfuleni. Amaphoyisa aseMuden avule idokodo ngokushona kwababili bandawonye,” kusho uColonel Mbele. UMnyango wewezokuBusa ngokuBambisana nezoMdabu KwaZulu-Natal, uthumele isitatimende ukhalisana nomndeni, waphinde wathi ziyanda izigameko zezinhlekelele ngenxa yesimo sezulu. Isitatimende soMnyango oholwa uMnuz Sipho Hlomuka, sithe sebethumele usizo ezindaweni  ezithintekayo. “NgoLwesithathu ithimba lezinhlekelele liye ezindaweni ezehlukene lapho kube nezigameko ngenxa yesimo sezulu esingesihle. EMuden kushone ababili abamuke nomfula obugcwele kakhulu. EBhumaneni eMooi-Mpofana kushone umuntu oyedwa ababili balimala beshaywa umbani besemakhaya,” kusho isitatimende. UMnyango unxuse ukuba abantu baqikelele banake nemiyalezo ngesimo sezulu, ukuze bazivi