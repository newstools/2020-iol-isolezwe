SIYANDA isibalo sezindela ezibulawa yiCovid-19 kwi-diocese yaseMzimkhulu, KwaZulu-Natal njengoba sekushone ezinye ezimbili. Lezi zindela ezingamadodakazi kaFrancis wase-Assisi  zihlala esigodlweni esisePort Shepstone kwidiocese yaseMzimkhulu. Kuvela ukuthi phakathi kukaDisemba 10 kuya ku-18 kushone izindela eziyisikhombisa emuva komcimbi owawenziwe esontweni eliseduze kwesigodlo sezindela. NgeSonto kushone indela elilodwa kwathi izolo kwashona elinye. Kushone elayizolo izithombe zezindela ezimbili ezishone kamuva zingakatholakali. Kushone osister Elmara Skhakhane (72), Leonissa Nzimande (78), Colleta Msomi (78), Anastasia Mthetwa (86) Amara Madlala (75), Edmunda Nkomo (80), Mary-anthony Gebashe (72), Helen Cele (88) noVirginia Didi (73). USister Elmara noLeonissa, Colleta, Mthetwa no-Amara sebengcwatshiwe kanti abanye bazofihlwa ngoLwesithathu kubalwa nalaba abashone kuleli sonto. USister Dominica Mkhize ophethe amadodakazi kaFrancis wase-Assisi ePort Shepstone, uthe ziwu-25 izindela ezithole imiphumela yokuthi zineCovid-19 njengamanje kodwa kungenzeka ukuthi isibalo siphezulu ngoba imiphumela ifika ngamancozuncozu. Uveze ukuthi uMasipala waseMzimkhulu ubalethele amanzi ngoba ayinkinga kule ndawo yabo  kanti namhlanje kuzofika abezempilo bezobafundisa ngokuphepha. UMengameli weLeadership Conference of Consecrated Life (LCCLSA) uSister Nkhensani Shibambu, uthe baphatheke kabi ngokushona kozakwabo futhi lesi sehlo senza babuke izinto ngenye indlela. “Sihlala siwumndeni njengezindela, umuntu akahlali ngayedwana ngakho ukubheduka kweCovid-19 kudinga sishintshe indlela esenza ngayo.Sibathinta njalo ozakwethu ePort Shepstone ngoba iCovid-19 iyaqhubeka. Ngeke sithumele izitatimende zonke izinsuku kodwa sizobona ukuthi kuqhubekani,” kusho uSister Shibambu. U-Archbishop William Slattery okhulumela iSouthern African Catholic Bishop’s Conference, uthe zonke izindela ezishonile zineminyaka engaphezu kuka-70 futhi ukushona kwazo kubethusile ngoba isivuvu sesibili seCovid-19 siza ngamandla. Uveze ukuthi izindela beziphethwe wumkhuhlane izinsukwana ezimbalwa ngaphambi kokubheduka kwesivuvu sesibili seCovid-19 sazitshela ukuthi ziziphathelwe wumkhuhlane ojwayelekile. Uthe uMnyango wezeMpilo ufikile uzobheka isimo okuhlala kuso izindela kodwa ubungakawubuyisi umbiko, uyathemba ukuthi uzobika namuhla. “Kubuhlungu kakhulu ngoba iCovid-19 yenza ukuthi ngisho imingcwabo ingenziwa ngendlela ejwayelekile. Kumuncu nje. Izindela ezishonile bezizinikele kuNkulunkulu, zifundisa ezikoleni, zisebenzela iNkosi kumapherishi ahlukene KwaZulu-Natal. Kubuhlungu ukuthi bazofihlwa ngaphansi kwemigomo yeCovid-19 emuva kokuzinikela kwabo,” kusho uSlattery. Ubelokhu esho njalo ukuthi baphatheke kabi ngoba iCovid-19 iyabavimba ukuthi bayohlangana nezindela abangakwenza ukubasiza ngezinye izindlela abale kuzo nokuzinika usizo lwemali. 