IGWETSHWE iminyaka engu-20 ibhadla ejele inkabi ezivumele icala lokuthengwa unkosikazi wowesilisa wasePinetown owatholwa esengamathambo oZwathini. UJames Mashudu “Ramaphosa” Mthimkhulu (35), uzivumele yena icala lokubulala uMnuz Nkosi Timmy Langa wasePinetown. Evuma icala eNkantolo eNkulu yaseMgungundlovu ngoMsombuluko, uthe inkosikazi kamufi evezwe njengoMpume, yamthembisa u-R15 000 ngokubulala umyeni wakhe kodwa wagcina ekhokhelwe u-R800. Ngokomlomo wommeli wakhe uMnuz Mxolisi Sindane, efunda incwadi efungelwe yokuvuma icala,  uthe wacelwa umfowabo kankosikazi kamufi ukuba babulale uLanga. Kule ncwadi uthe: “NgoSepthemba 2020 ngangizihlalele eKenville nomfowethu ngesikhathi kufika uNathi Zungu ethi ufuna umuntu ozobulala umlamu wakhe. Saya kohlangana nodadewabo uMpume. UNathi wachaza ukuthi umkhwenyana kadadewabo uyamhlupha futhi usefuna badivose bese kudayiswa umuzi wabo. Ngambuza uMpume ukuthi uzosikhokhela malini wathi kuzoba u-R15 000 ukubulala umyeni wakhe. Wathi uzonginikeza nemoto yomyeni wakhe i-Double Cab. Wathi ngoba wake wacela umfowabo ukuba enze umsebenzi kodwa wathatha imali wangawenza uzosinikeza sesiqedile. Ngalelo langa wanginikeza u-R100 u-Nathi wamnikeza u-R50. Wathi u-R800  uzowuthumela nge e-wallet. Nangempela wathumela u-R800 ngakusasa. Ngazizwa nginomfutho wokwenza akucelile,” Eqhubeka nokuvuma icala uthe ngelanga lesigameko unkosikazi kamufi wathi uzoshiya evulile emnyango, uma esethi abangene uzosho. “Saphoqa ukuba umnyango uvuleke, safica umufi endlini. Samlalisa phansi sambopha izandla nezinyawo. Samboza ubuso ngendwangu. Saphuma naye endlini samfaka emotweni yakhe i-Isuzu. Samphoqa ukuba asinikeze i-pin yasebhange. Sakhipha imali. Sahamba naye saze safika oZwathini. Saya ehlathini, uNathi watshela umufi ukuthi siyambulala ngoba uhlupha udadewabo futhi ufuna ukumdivosa. UNathi wakhipha intambo kagesi, sasebenzisa yona samklinya waze wafa,”  kusho uMthimkhulu. Uthe eseshonile bamshiya lapho. Bafonela unkosikazi wakhe bemazisa. Uthe base beya eMgungundlovu bezama ukudayisa imoto kamufi. Uthe baya naseMsinga beyokhipha i-Tracker yemoto, yaphonswa emfuleni. Uthe ayikho enye imali abayinikezwa unkosikazi kamufi ngokwenza  umsebenzi. Uthe uNathi waboshwa. Yena wathintwa amaphoyisa, wawakhombisa lapho bashiya khona isidumbu esatholwa singamathambo. Uthe uyazisola ngesenzo sakhe futhi uzosiza uMbuso ukuze ubophe abanye abathinteka ecaleni. Ibamba leJaji u-Elsje Bezuidenhout, libe selilahla umbulali ngamacala amathathu, elokuthumba, elokubamba inkunzi kuhlonyiwe, nelokubulala. Umgwebe iminyaka emihlanu ngelokuthumba, iminyaka engu-15 ngecala lokubamba inkunzi, neminyaka engu-20 ngelokubulala. Izigwebo zizohambisana. Okusho ukuthi uzobhala iminyaka engu-20 ejele. Isidumbu sikamufi satholwa ngoNovemba, wayekade eduke ngoSepthemb