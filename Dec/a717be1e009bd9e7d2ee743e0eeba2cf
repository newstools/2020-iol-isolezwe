UZOVELA namhlanje eNkantolo yasePinetown owesifazane oboshelwe icala lokubulala nokuthumba umyeni wakhe, owatholakala efile futhi kusolwa ukuthi wayeklinyiwe, oZwathini. Owesifazane oneminyaka engu-24 okuthiwa ungunkosikazi kamufi, uboshwe ebhace eManguzi ngoLwesihlanu, abophiko lwamaphoyisa lwezinja (K9). UMnuz Nkosi Timmy Langa wasePinetown, watholakala efile oZwathini nenyanga edlule kanti wayekade enyamalale esemzini wakhe ngoSepthemba. Okhulumela amaphoyisa KwaZulu-Natal uColonel Thembeka Mbele, uthe umsolwa uzobhekana necala lokubulala nelokuthumba. “Amaphoyisa asePinetown esebenzisana nophiko lwe-K9 abophe owesifazane oneminyaka engu-24 ngamacala okubulala nelokuthumba. Umsolwa uboshwe ekuseni ngoLwesihlanu eManguzi, lapho ebecashe khona. Uzovela eNkantolo yasePinetown, ngoMsombuluko (namhlanje),” kusho uColonel Mbele. Ngeledlule Isolezwe libhale ngokugwetshwa kwenkabi, ezivumele ngokwayo ukuthi yabulala umufi, yabe isigwetshwa iminyaka engu-20. UJames Mashudu “Ramaphosa” Mthimkhulu (35), evuma  icala lokubulala uMnuz Langa eNkantolo eMgungundlovu, uthe owazibiza ngonkosikazi kamufi evezwe njengoMpume, wamthembisa uR15 000 ngokubulala umyeni wakhe kodwa wagcina ekhokhelwe uR800. Encwadini efungelwe enkantolo evuma icala uMthimkhulu uthe: “NgoSepthemba 2020 ngangizihlalele eKenville nomfowethu ngesikhathi kufika uNathi Zungu ethi ufuna umuntu ozobulala usbali wakhe. Saya kohlangana nodadewabo, uMpume. UNathi wachaza ukuthi umkhwenyane kadadewabo uyamhlupha futhi usefuna badivose bese kudayiswa umuzi wabo. Ngambuza uMpume ukuthi uzosikhokhela malini wathi kuzoba uR15 000 ukubulala umyeni wakhe. Wathi uzonginikeza nemoto yomyeni wakhe idouble cab ukuba ngiyidayise. Wathi ngoba wake wacela umfowabo ukuthi enze umsebenzi kodwa wathatha imali, wangawenza. Uzosinikeza sesiqedile ukumbulala. Ngalelo langa wanginikeza uR100, uNathi wamnikeza uR50. Wathi uzowuthumela uR800 nge e-wallet. Nangempela wathumela uR800 ngakusasa,” kusho inkabi. Ngenkathi inkabi izikhininda zonke ivuma necala, umsolwa  ubengakaboshwa, uze waboshwa ngoLwesihlanu.