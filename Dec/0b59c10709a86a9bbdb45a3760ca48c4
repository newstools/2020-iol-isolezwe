AMAPHOYISA athele othulini umsolwa obefunwa ngamacala amaningi okudlwengula abesifazane eMandeni. Izolo okhulumela amaphoyisa uCaptain Nqobile Gwala, ukuqinisekisile ukuthi umsolwa obefunwa ngamacala ayisikhombisa okudlwengula nawokubamba inkunzi, udutshulwe ngamaphoyisa ngoLwesithathu. Umsolwa kuthiwa ubesebenzisa izinkundla zokuxhumana ikakhulu uFacebook ukuheha abesifazane, kuthiwa ubezibiza ngoVivian Chili. “Amaphoyisa abe nomkhankaso eSundumbili elandela umkhondo awutholile ngosolwa ngokudlwengula ephindelela. Ithimba ebelisebenza liye eSkhalambazo eMandeni. Lifice umsolwa ezivalele endlini. Licele ukuba avule, umsolwa uqale wazama ukudubula amaphoyisa aphendula ngezulu lezandla. Umsolwa udubulekile wafa. Kutholwe isibhamu sakhe esingekho emthethweni nezinhlamvu. Umsolwa ube esemataniswa namacala ayisikhombisa okudlwengula nokubamba inkunzi.” Kuthiwa ubegila le mikhuba kusukela ngoJulayi kwaze kwaba yimanje ngoDisemba. Ubehlasela abesifazane abaneminyaka ephakathi kuka-22 no-29. Kuthiwa ubejwayele ukuthatha abagilwa abayise emahlathini aseduze kukajantshi wesitimela. “Ubefika lapho adlwengule abesifazane ebakhombe ngesibhamu bese ethatha impahla yabo. Uphenyo lwamaphoyisa lusaqhubeka.” Kunxuswe noma ngubani owagilwa noma onolwazi ngokwenzeka kwabadlwengulwa ukuba athinte amaphoyisa ngokushesha. Kunezinsolo zokuthi kukhona namanye amacala awenza kodwa angabikwa. Kunxuswa abanye besifazane abagilwa kuFacebook ukuba baphumele obala ngezigameko ezabavelela.