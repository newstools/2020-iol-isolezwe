KUSHAQWE ihhotela, imizi kanokusho nomacekeceke bezimoto ezingu-40 zosomabhizinisi nabasebenzi abane, okubalwa nesikhulu esiphezulu sezimali emnyangweni owengamele ihhovisi likaNdunankulu waKwaZulu-Natal. Inani lempahla eshaqwe ngoLwesibili yiNational Prosecuting Authority (NPA) linguR23.3 million. Isikhulu uMnuz Ziphathe Mboneni Cibane nasolwa nabo babhekene necala lokukhwabanisa, okuthiwa kwenzeka eminyakeni edlule. Kusolakala ukuthi kunowayengumsizi womqondisi ophikweni iSupply Chain Management, owahlangana ngokungemthetho nalabo somabhizinisi ngenhloso yokukhwabanisa ithenda. Ngaleso sikhathi uMnuz Sihle Zikalala wayengakabi ngundunankulu kanti kwathi ngemva kwezinyangana engene kulesi sikhundla, bamiswa emsebenzini laba basebenzi ngenxa yecala. Ukushaqwa kwempahla kugunyazwe yiNkantolo eNkulu yaseMgungundlovu, njengoba kuqhubeka icala elithinta laba basolwa nelisingethwe yinkantolo ethinta imali. NgoJulayi uCibane nomsizi womqondisi kwaSupply Chain Management, uNksz Nomusa Zakwe, uMnuz Thobelani Makhathini noMnuz Sithembiso Msomi bavela enkantolo yamacala emali eThekwini. Bavela enkantolo nomsolwa uNksz Gugu Kheswa wenkampani iPhumalanga Communications bonke babekwa amacala okukhwabanisa nenkohlakalo athinta ithenda. Okhulumela iNPA,  uMnuz Sipho Ngwema, uthe ngo-Okthoba abasolwa bajoyinwe kuleli cala nguPamela Hlongwa,  Ashley Rose, Ntombimpela Mabel Majozi noSybil Motaung. Kumiswe nokusebenza kwezinkampani zabo iRoren Engineering, Nto’s Catering CC, I Dot Q, Set Apart Group, Isidleke Enterprises Pty Ltd ne-Inala Business Consortium. Bonke abasolwa bangaphandle ngamabheyili ahlukahlukene futhi impahla eshaqiwe izogcinwa kuze kuphothulwe ukuqulwa kwecala ababhekene nalo. Abasolwa kulindekele babuyele enkantolo ngo-Ephreli 30, 2021. Okhulumela uZikalala, uMnuz Lennox Mabaso, uthe undunankulu ngumuntu olwa nenkohlakalo yanoma yiluphi uhlobo futhi oweseka izinhlaka ezilwa nenkohlakalo. Uthe umnyango owengamele ihhovisi likandunankulu unabasebenzi abangu-300, laba abadlelwe impahla kabekho ophikweni lwePremier’s Support Unit olubhekene ngqo nokusebenza kukaZikalala kwansukuzonke.