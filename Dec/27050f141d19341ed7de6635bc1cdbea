UNGQONGQOSHE wezokuBusa ngokuBambisana nezoMdabu kuleli, uDkt Nkosazana Dlamini-Zuma, uthi azikho izindawo ezivumelekile ukudayisa ngotshwala kuleli kulandela isimemezelo sikaMengameli Cyril Ramaphosa sokubuyelwa kwezwe esigabeni sesithathu sikathaqa. URamaphosa izolo ebusuku umemezele ukubuyela kweNingizimu Afrika esigabeni sesithathu sikathaqa emuva kokunyuka ngesivinini kwesibalo sabahaqwqe yiCovid-19 kuleli. NgoLwesibili ekuseni oNgqongqoshe abayingxenye yesigungu esibekelwe ukulwa neCovid-19 kuleli bacacise ngemithetho ethinta isigaba sesithathu esizohlala kuze kube uJanuwari 15. Ngemuva kwenkulumo kamengameli izolo kube nokudideka ngokuvalwa kokudayiswa kukatshwala kuleli abaningi bezitshela ukuthi izindawo zokudlela zizovumeleka ukubudayisa. “Izindawo ezifana nezindawo zobumnandi (clubs), amathaveni nama-bar nezinye ezidume ngokudayisa utshwala zivaliwe. Akuvumelekile ukudayisa utshwala, ngisho ngabe kuthiwa abantu bazobuphuzela emakubo. Ukuthuthwa kukatshwala kuvumeleke kuphela kulabo ababukhiqizela amazwe angaphandle, abazobe beyokugcina la okugcinwa khona kanye nalabo abazobe bebuhambisela eminye imikhiqizo embonini,” kuchaza uDlamini-Zuma. UDlamini-Zuma uphinde waveza nokuthi amasonto avaliwe. Ukuhambela ezinye izifundazwe uthe akuvaliwe kwazise abantu bavakashile basazodinga ukubuyela ezindaweni abahlala kuzo noma abasebenzela kuzo uma kuphela amaholidi kaDisemba. Phambilini ngesikhathi iNingizimu Afrika isesigabeni sesithathu ukudayiswa kukagwayi kwakungavumelekile. Kulokhu uDlamini-Zuma uthe kusavumelekile...okwamanje. Kuzokhumbuleka ukuthi ngasekuqaleni kukaDisemba iNkantolo enkulu eWestern Cape yanquma ukuthi kwakungahambisani nomthethosisekelo ukuvalwa kokudayiswa kukagwayi. Amahhotela asavuliwe ngokuphelele kodwa ezindaweni okuhlangana kuzo abantu kuthiwa kuzomele aqaphe isibalo sabantu. Khonamanjalo, uNgqongqoshe wezeMpilo kuleli uDkt Zweli Mkhize ngoLwesibili ekuseni uzwakalise ukukhathazeka ngesibalo sabantu abahaqwe yiCovid-19 abasezibhedlela. Uthe bawu-11 256 abantu abasezibhedlela ngenxa yecorona njengamanje kuleli.