KULOKOZA inhlansi yethemba ngomnotho waseNingizimu Afrika njengoba ukhule ngo-13.5% kwikota yesithathu yonyaka, emuva kokuxegiswa kwemithetho kathaqa. I-Stats SA kuleli sonto iveze ukuthi zonke izinhlaka zomnotho ezenza kahle kanti yenyukile nempahla ethunyelwa kwamanye amazwe. Ukunyuka kweGross Domestic Product (GDP) ngo-13.5% kusho ukuthi inyuke ngo-66.1% ngonyaka. Kuzokhumbuleka ukuthi ngesikhathi sikathaqa iGDP yehla ngo-16.6% okwakuwu-51.7%. UMnuz Risenga Maluleke, oyiStatician General, uthe yize kube nomehluko emnothweni uma kuqhathaniswa nesikhathi sikathaqa kodwa umnotho usephansi ngo-5.8% esimeni owawuyisona ngo-2019. Uthe imikhakha ekhule kakhulu owokukhiqiza, owezohwebo nezezimayini. Umkhakha wezokukhiqiza ukhule ngo-210.2% ngenxa yokudayiswa kakhulu kwemikhiqizo esansimbi, i-petroleum, izimoto, ukudla neziphuzo. Ezezimayini zikhule ngenxa yokukhiqizwa kwe-platinum, igolide, nemanganese ore nokunye. UMaluleke uthe ezezimayini zikhuliswe nawukudayisa umkhiqizo wazo kwamanye amazwe. Imikhakha engakhulanga kahle ngowezolimo okhule ngo-11.3%, nokahulumeni wona ukhule ngo-0.8. Imikhakha engakhulanga nhlobo, owezokwakha owehle ngo-20.0%, owezokuthutha ngo-15.6%.