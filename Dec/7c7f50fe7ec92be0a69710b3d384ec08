ZIYANDA izinhlangano ezifaka uMnyango weMfundo eyisiSekelo enkantolo ngodaba lokubhalwa kabusha kwamaphepha aputshukile kamatric njengoba ne-AfriForum izoya enkantolo kusasa. Kushone elayizolo kungacaci ukuthi iSouth African Democratic Teachers Union (Sadtu) iwafakile yini amaphepha okuvimbela ukubhalwa kwephepha leMathematics nelePhysical Science. UNksz Nomusa Cembi okhulumela iSadtu, uthe abameli babo bamatasa namaphepha abazowathumela enkantolo. Izolo uNksz Natasha Venter we-AfriForum, uthe kusasa bazofaka amaphepha okuvimbela uMnyango wezeMfundo ukuthi ubhalise abafundi amaphepha aputshukile. Uthe bawu-195 kuphela abafundi ababone amaphepha aputshukile ngakho akufanele kujeziswe ababalelwa ku-400 000, ngokuthi baphindiswe amaphepha akade sebewabhalile. Uveze ukuthi bazobe bemele abafundi abane bakwamatric abangafuni ukuphinda babhale lezi zifundo. “Ziningi izindlela zokuxazulula udaba lokuputshuka kwamaphepha ngaphandle kokuqalisa phansi bonke abafundi. Umthetho woMnyango wezeMfundo uthi uma kwenzeke isigameko esingelona iphutha lomfundi iphepha kufanele limakwe. Ucwaningo lo mnyango kufanele lubheke ukuthi yibaphi abafundi abahlomulile. Okokuqala nje abafundi abaputshuzelwe iphepha babeyingxenye kaWhatsapp womnyango owenzelwe abafundi abenza kahle,” kusho uNksz Venter. Uthe ngeke bavumele uNgqongqoshe walo mnyango uNkk Angie Motshekga, ukuthi adlale ngabafundi abasebenze kanzima ngephutha elenziwe wumnyango. UMnuz Lucky Ditaunyane okhulumela uhlaka olubhekelele izingabunjalo likamatric Umalusi, uthe kubalulekile ukuthi amaphepha aputshukile abhalwe kabusha ukuvikela isithunzi sezivivinyo zikamatric. “Siyawahlonipha amalungelo ezinyunyana okuya enkantolo kodwa uma kunesidingo sizoya enkantolo siyovikela isinqumo sokuthi abhalwe kabusha amaphepha aputshukile. Kubalulekile ukuthi isithunzi sezivivinyo sivikelwe ukuze kuvikelwe ikusasa labafundi. Uma imiphumela ibonakala sengathi inogcobho lokho akubi nemiphumela emihle,” kusho uDitaunyane. UMnuz Elijah Mhlanga wezokuxhumana emnyangweni, uthe uma iSadtu nabanye abafuna ukubopha umnyango sebewafakile amaphepha enkantolo, umnyango uzoziphendulela ngoba kuyimanje abameli bawo balindele noma yini. I-Equal Education ne-Equal Education Law Centre ithe Umalusi nomnyango weMfundo awuwenzanga okwenele ukuqinisekisa abantu ukuthi ukubhalwa kabusha kwamaphepha aputshukile iyona yodwa indlela yokuvikela isithunzi sezivivinyo. Esitatimendini esithunyelwe kwabezindaba i-Equal Education, ithe ikhathazekile ngokhwantalala oluqale ngesikhathi kuputshuka amaphepha. Lolu khwantalala luyaqhubeka njengoba abafundi bezozibhala kabusha lezi zifundo. "Othisha nabafundi bakamatric bebethwele kanzima kulo nyaka ngoba ngaphambi kokuqubuka kweCovid-19, bekunenkinga yokushoda kwezinsiza kufunda. Asinaso isiqiniseko sokuthi ukubhalisa kabusha bonke abafundi bakwamatric iphepha lesibili lemathematics nelephysical science kulungile. Ukuputshuka kwephepha yinto ebucayi kodwa Umalusi nomnyango awukasho ukuthi ngabe ukubhala kabusha iyona ndlela yokulungisa isimo."