IZOGUGELA ejele indoda egwetshwe udilikajele neminyaka engu-18 ngaphezulu, ngecala lokubulala owesilisa, yaphinde yazama nokubulala umngani wayo eyayibasola ngokujola nentombi yayo eRedcliff, eVerulam. USinenjongo Xabendlini (23) ugwetshwe yiNkantolo eNkulu yaseThekwini ngecala alenza ngoNovemba nyakenye. Ugwetshwe udilikajele ngokubulala uMnuz Sibusiso Blessing Ncana (34), engu-10 ngokuphatha isibhamu nezinhlamvu okungekho emthethweni, emihlanu ngokuzama ukubulala nemithathu ngecala lokushaya ngenhloso yokulimaza. Kuthiwa uNcana wayehlezi nomngani wakhe ngesikhathi kufika uXabendlini owabasola ngokuthandana nentombi yakhe. Wabaqhuba ngesibhamu ebayalela ukuthi abasukume kuyiwe lapho kuhlala khona intombi yakhe. Endleleni baxabana kwaphetha ngokuthi uXabendlini adubule uNcana washonela endaweni yesehlo. Kuthiwa wazama ukudubula umngani kamufi kodwa isibhamu savele sajama. Okhulumela amaphoyisa KwaZulu-Natal uCaptain Nqobile Gwala, uthe indoda eyasinda idutshulwa yabalekela esiteshini samaphoyisa yayobika osekwenzekile. “UXabendlini wabaleka kule ndawo ngemva kwesehlo. Kwavulwa icala lokubulala esiteshini samaphoyisa saseVerulam,” kusho uCaptain Gwala. UXabendlini wagcina eboshelwe erenki yamatekisi ngoDisemba 16, 2019. Ugqigqe ezinkantolo ezehlukene ngaleli cala ngesikhathi egcinwe ngaphakathi esitokisini aze amlahla amacala abethweswe wona. UMkhuzi wamaPhoyisa KwaZulu-Natal uLieutenant General Khombinkosi Jula, ubashayele ihlombe abaseshi ophenyweni lwabo oluholele ekutheni uXabendlini agwetshwe.