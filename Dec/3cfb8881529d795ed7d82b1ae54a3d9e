ZIZOQINA ezokuphepha emigwaqweni yaKwaZulu-Natal nakwezinye izifundazwe ngamaholidi kaKhisimusi, kuthiwa  amaphoyisa azobe echithiwe. UNgqongqoshe wezokuThutha KwaZulu-Natal uMnuz Bheki Ntuli, ubenesivimbagwaqo eThekwini ngoLwesibili eMariannhill Toll Plaza. Inhloso yakhe bekuwukubheka izimoto ukuthi zisesimeni yini, amatekisi ukuthi alayisha ngokufanele nokuthi iyagcinwa yini imithetho yokuzivikela kwiCorona. Isitatimende esithunyelwe uMnyango wakhe sithe:“Ezinye zezindlela zokubheka ukuphepha emgwaqweni ukuba sisebenzise uhlelo lwe-Operation Vala. UNgqongqoshe ubebheka ukuthi konke kuhamba kahle emgwaqweni ikakhulukazi njengoba sekuyisikhathi samaholidi kaKhisimusi. Kuzolokhu kuba nemikhankaso efuze lena njengoba kulindelwe umthamo omningi wezimoto ku-N3 no-N2. Amaphoyisa azobe egcwele emigwaqweni eqaphe isimo eqinisekisa ukuthi kuphephile esifundazweni.” UNtuli unxuse ukuba imithetho yemigwaqo ilandelwe ukuze kugwemeke izingozi okujwayele ukuba zibizwe ngezingozi zikaKhisimusi. Khonamanjalo noNgqongqoshe wezokuThutha kuzwelonke uMnuz Fikile Mbalula izolo uthe abashayeli abakulindele ukuthi bazolokhu bemiswa kwizivimbamgwaqo kulo Khisimusi njengoba amaphoyisa ezobe esebenza kuwo wonke amakhona ogwaqo. Ukusho lokhu ehambele isivimbamgwaqo saseMpumalanga ku-N4 eduze kwaseBelfast. “Sizoqinisa imikhankaso yezokuphepha, amaphoyisa azogcwala yonke imigwaqo. Abatholwe beshayela bephuzile bazojeza kanzima,” kusho uMbalula. Imithetho yokuzivikela kwiCorona ikubeka kucace ukuthi ematekisini nasezimotweni ezincane kumele wonke umuntu afake isifonyo, ukuvikela abanye abagibeli. Kumele kusetshenziswe izinto zokuhlanza izandla ngaso sonke isikhathi.