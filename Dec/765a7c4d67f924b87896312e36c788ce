SABELO NSELE IZOQALA maduze imihlangano yamagatsha e-ANC yokuphakamisa amagama abazongenela umbango wesikhundla kwingqungquthela yesifunda iMoses Mabhida. Ohola ithimba lesikhashana kulesi sifunda uMnuz Thulani "Two-ways" Xulu, uthe bazohlangana nobuholi bamagatsha maduze lapho bezonikeza khona umhlahlandlela ngohambo olubheke kule ngqungquthela ebhekwe ngabomvu. Njengoba kuvalwa ngesonto elizayo ukuvuselela ubulungu be-ANC, kulindeleke ukuthi imihlangano yamagatsha iqale maduze njengoba ingqungquthela kufanele ihlale ngaphambi kokuphela kuka-Ephreli. Lesi sifunda sesihlale iminyaka emibili singenabo ubuholi emuva kokuthi ubuholi baso bahlakazwa ngo-2018, kulandela ukulwa kwangaphakathi kanye nokwahluleka ukubamba ingqungquthela yokukhetha ubuholi ngesikhathi esasibekiwe. UXulu uthe sebekulungele ukubamba ingqungquthela. "Sengikulangazelele kakhulu ukuthi ifike le ngqungquthela ukuze sizophothula umsebenzi esasinikezwe wona. Sikwazile ukukwenza okunye kwalokho esasikunikiwe ukuthi asikwenze. Sikwazile ukukhankasela ngempumelelo ukhetho lukazwelonke ngo-2019 kanye nokhetho lokuchibiyela. Lapho engingathi khona asizange siphumelele ngamalengiso khona, isekuhlanganiseni amalungu e-ANC esifundeni. Kepha sizamile ngoba akusefani nale nto obekuyiyo. Izinhlangothi ezehlukene seziyakwazi ukusebenza ndawonye kanti futhi awasekho lawa mamashi eza ehhovisi le-ANC, kuzokhalazwa ngezinkinga zangaphakathi." UXulu uthe wonke amalungu enhlangano azonikwa ithuba lokuba yingxenye yale mihlangano yokuphakamisa amagama abazongenela umbango wezikhundla. "Nami ngingomunye walabo asebeke baba nenkinga yokuvalelwa ngaphandle emhlanganweni wegatsha. Asifuni kuphinde kube khona umuntu ozovalelwa ngaphandle. Yingakho sikhuthaza wonke amalungu e-ANC ukuthi avuselele ubulungu bawo ngaphambi kokuthi kuvalwe ngesonto elizayo." Mane amagama avelayo kwabagaqele isikhundla sokuba usihlalo walesi sifunda. Kuvela igama likaXulu, elaloyo oke waba uSihlalo kulesi sifunda uMnuz Mthandeni Dlungwane, elikangunobhala kulesi sifunda uMnuz Mzi Zuma, kanye neleyeMeya yaseMsunduzi uMnuz Mzimkhulu Thebolla. Imithombo ezaziyo kulesi sifunda ithe amagatsha asazoxoxisana ngala magama, okungenza ukuthi abanye balaba baholi bagcine sebesohlangothini olulodwa.