LILINDELE ukwenza uR3 billion iTheku kulo nyaka ngokuthutheleka kwezivakashi eziwu-540 000 ezindaweni ezehlukene zokungcebeka kulesi sikhathi samaholidi. Lezi zindaba zivezwe yiMeya yeTheku uMnuz Mxolisi Kaunda, ngesikhathi ehambele izindawo ezehlukene zokudlela ebheka ukuthi iyalandelwa yini imithetho yokuphepha yeCovid-19. UKaunda uthe izivakashi zehle ngo-25% uma kuqhathaniswa nezangonyaka odlule ngenxa yokuqubuka kweCovid-19. “ITheku livuliwe ukwamukela izivakashi kuzo zonke izindawo zalo zokungcebeleka. Siyazi ukuthi iCovid-19 iphazamise izinhlelo eziningi kodwa kulo nyaka, silindele ukuthi kungene uR3 billion emnothweni weTheku ngenxa yezivakashi. Isikhathi samaholidi sisibala kusukela ngoDisemba 1 kuze kube wuJanuwari 31,” kusho uKaunda. Uthe kubalulekile ukuthi kulandelwe imithetho yokuphepha yeCovid-19 ukuze kuphephe abantu. “Asikwazi ukuvala izindawo zokuvakasha ngoba kunabantu abaqashiwe, kuzona abazophelelwa wumsebenzi uma zivalwa. Kubalulekile ukuthi sihambele zonke izindawo zokungcebeleka siqinisekise ukuthi abantu bakithi bafake izifonyo, bahlanza izandla futhi bayaqhelelana. Ngizohambela zonke ukuqinisekisa ukuthi imithetho iyalandelwa,” kusho uKaunda. Ubadonse ngendlebe abantu abasha wathi abajabule babuyele nganeno futhi bafake izifonyo ngaso sonke isikhathi. “Sicela abantu abasha bayeke ukuya emicimbini enabantu abaningi okuhlanganisa amaphathi ngoba yilapho kubhebhetheka khona iCovid-19. Abaphuzayo abaphuze ngendlela ehlelekile, baqhelelane ngoba kulesi sikhathi asidingi abantu bacinane endaweni eyodwa. Kuhle ukuthi abantu baphumele ngaphandle bajabulele isimo sezulu esihle eThekwini. Khumbulani ukugeza izandla nokugqoka kahle izifonyo ningazilengisi esilevini,” kusho uKaunda. Ugqugquzele izivakashi ukuthi zihambele zonke izindawo ezehlukene eThekwini ukuze zithokoze. Ukhumbuze abantu ukuthi amabhishi azovalwa ngezinsuku ezimatasa okubalwa uDisemba 25, 26, 31 kuya kuJanuwari 1 kuya ku-3.