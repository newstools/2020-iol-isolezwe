SABELO NSELE ISEMANZINI i-ANC esifundeni iMzala Nxumalo emva kokushona kwamakhansela amabili. UMnuz Sipho Nkosi noNkk Nomusa Nxumalo, basoPhongolo, bashone engozini yemoto eyenzeke ngoLwesihlanu. Ingozi yenzeke besendleleni beya oLundi, lemhlanganweni womkhandlu wesifunda iZululand. UNkosi uke waba usihlalo we-ANC esifundeni iMzala Nxumalo, kanti bese eyilungu lesigungu esiphezulu aphinde akhulumele i-ANC kulesi sifunda. Ubeyikhansela kumasipala wesifunda iZululand. UNkk Dube ubeyilungu legatsha le-ANC aphinde abe yikhansela emkhandlwini wasoPhongolo naseZululand. Kudingeke kusetshenziswe izindlawu ukutakula abebesemotweni abebehamba ngayo. Kuthiwa abanye abagibeli abathathu abebekule moto baphuthunyiswe esibhedlela. UNobhala we-ANC kulesi sifunda uMnuz Zakhele Buthelezi, uthe bagqemeke engeqiwa ntwala ngokudlula emhlabeni kwamakhansela. "Baklame indima ebalulekile ekukhuphuleni omasipala abebekubona  nakwipolitiki yesifunda. Bebezinikele ekushintsheni impilo yabantu." Uthe bazomemezela izinhlelo zomngcwabo maduze. UNgqongqoshe wezokuBusa ngokuBambisana neziNdaba zoMdabu KwaZulu-Natal uMnuz Sipho Hlomuka, uthe ukushona kwamakhansela, kuzovula isikhala esikhulu kuhulumeni wasekhaya. "Amakhansela abaziwa kakhulu ngokuzimisela emsebenzini wawo. Abelwela ukushintshwa kwempilo yabantu basemakhaya."