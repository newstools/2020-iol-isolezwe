MBALI KHANYILE ZIZOPHELELWA ngamahlathi izephulamthetho ngala maholidi KwaZulu-Natal njengoba kuzobe kukanise amaphoyisa azoqapha isimo sezokuphepha kuzo zonke izindawo okudlange ubugebengu. Esithangamini ebesibanjelwe eNew Prison eMgungundlovu obekuyokwethulwa kuso izinhlelo zomkhankaso wokulwa nobugebengu ngoMsombuluko, uNgqongqoshe wezokuThutha KwaZulu-Natal uMnuz Bheki Ntuli, uthe umkhankaso uzoba yimpumelelo ngokuthi umbutho wamaphoyisa uhlanganyele ekufuneni izisombululo zokulwa nobugebengu ikakhulukazi ezindaweni okuchanasa kuzo izigebengu. “ Inhloso yomhlangano obuhlanganise izinhlaka ezahlukene zombutho wamaphoyisa, bekuwukuthi sidingide izinhlelo zokwenyusa isibalo samaphoyisa azotshalwa ezindaweni ezikhungethwe yizinkinga zobugebengu, ezizobe ziyingxenye yomkhankaso wokuqapha isimo sokuphepha njengoba sesingene emaholidini. Isifundazwe sethu sehlukile futhi sinezinhlelo zokusebenza ezihlukile ngenxa yomlando waso. Yingakho kuyijoka lethu ukuqinisekisa ukuthola izixazululo kuzo zonke izingqinamba abahlangabezene nazo abantu esimeni esithinta ezokuphepha,” kusho uNtuli. Uthe amacala okubulala, awokuzama ukubulala, awokudlwengula ngamanye amacala adinga ukuthathelwa phezulu. “ Asikwazi ukuvumela lesi sifundazwe ukuthi kube yiso esiqenqeleza phezulu emacaleni okubulala, awokudlwengula kanjalo nawokuhlukunyezwa kwabesimame. Iningi la macala asabekayo enzeka uma kuyimpelasonto, isikhathi esiningi kusuke kuwuphuzo oludakayo oluyimbangela yawo. Yingakho sihlele umkhankaso ozogxila kulezi zindawo esihlose ngawo ukunqanda le nkinga.” UKhomishana  wamaphoyisa esifundazweni uLieutenant General Khombinkosi Jula uthe:“ Sizokanisa kuzo zonke izindawo zesifundazwe. Ukushushumbiswa kwabantu, ukuntshontshwa kwemfuyo, yizimpi nodlame lwamatekisi, yibona bugebengu esizobe silwa nabo obungezinye zezinkinga ezidlangile kwezinye zezindawo esifundazweni. Sizophinde silwe nenkinga yokuhlukunyezwa kwabantu besifazane.”