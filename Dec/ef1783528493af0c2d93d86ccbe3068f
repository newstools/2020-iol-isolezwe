Sabelo Nsele UMNDENI kamakadebona we-ANC uMnuz Petros Dlomo, uthi ukuzabalaza kwale ngwevu akuzange kuwuvulele amathuba okuphila impilo engcono. Lo mndeni ukhala ngokuthi impilo iselukhuni kuwona nakuba uDlomo anikela ngempilo yakhe elwa nohulumeni wobandlululo. Lokhu kushiwo ngesikhathi kunomngcwabo kaDlomo izolo eMpumalanga, eHammarsdale. UDlomo obengusihlalo we-ANC Veterans League KwaZulu-Natal, washona ngesonto eledlule ngemva kokugula. Ubeyikhansela kuMasipala waseThekwini. Indodana kaDlomo, uMnuz Sizwe Dlomo, ithe abazange bahlomule ngokuzabalaza kukayise. USizwe ukhale ngokushaywa indiva kwamalungu alo mndeni uma kukhishwa izindlu zomxhaso. "Kuhlale kubhaliswa izindlu kodwa akekho noyedwa oseke wawuthola umxhaso. Sibane ezinganeni zikababa futhi sihlala emqashweni. Akekho noyedwa oseke wayithola indlu phezu kokuzabalaza kukababa," kukhala uSizwe. Uthe kuzoba nzima njengoba engasekho uyise, ngoba akekho osebenza kahle emdenini. "Siyapatanisa ukuthola leyo misebenzi. Imisebenzi iyavela. Sigijimile kuleli zwe, sijulukile, siklwebhekile kodwa uma izinto ziqhamuka, zihamba ngale. Uzwa sekuthiwa obani sebeqashiwe. Uma uthi uyabuza, akekho okunika impendulo eqondile. Kunzima." UNdunankulu waKwaZulu-Natal uSihle Zikalala, nakuba bengenzanga okwanele ukuhlonipha igalelo likaDlomo, uthe kukhona abakwazile ukukwenza. Uthe bakwazile ukufaka igama likaDlomo ohlwini lwamakhansela e-ANC yize igama lakhe lalingaphakanyiswanga amagatsha e-ANC.