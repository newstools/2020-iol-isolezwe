WILLEM PHUNGULA BAZOSALA dengwane abagibeli bezitimela eMlaza ngenxa yokuth izikhulu zakaPrasa zithi ziyaphoqeleka ukuba zizivale ngenxa yokungaphephi komzila. Lokhu kudalulwe nguMnuz Mzameni Khambule oyinhloko yezokuphepha kukajantshi emzileni oseningizimu yeTheku. UKhambule ehambisana nekhansela lasewadi 88 uMnuz Zipho Mathe, bahambele esiteshini iZwelethu okungesokuqala uma ungena kuleli lokishi ngoLwesine. Lesi siteshi sikakwe uxhaxha lwemijondolo eminye yayo elengele kujantshi. Nemfucuza ilahlwa kuwo ujantshi kanti uKhambule uthe sekuze kwaphoqa ukuba bawuvale umzila owodwa okwenza izitimela zilindane uma zingena eziteshini. UKhambule uthi usebhalele abaphathi wabaluleka ngokuthi kuhle uvalwe thaqa umzila ongenela eMlaza, izitimela zizogcina eReunion ngasehostela iGlebe. Uthe bayazi ukuthi lesi sinqumo sizobanzima ngenxa yokuthi bangaphezu kwesigidi abasebenzisa isitimela ngenyanga kule lilokishi kodwa bazama ukugwema isibhicongo ngoba singagingqika noma yinini kusuka manje uma umzila ungavalwa. "Ngokomgomo wakaloliwa abantu abakhe  eduze kukalayini kumele baqhele ngamamitha anga-22 kodwa siyabona sonke kule ndawo ukuthi abantu bakhe izindlu zancika ngawo ulayini wesitimela futhi abanye baphonsa udoti phezu kukalayini. Ngelinye ilanga kuzobhujwa la isitimela siphume emzileni manje kumele sikugweme lokho ngokuthi sivale umzila kuze kube uhulumeni ususa bonke abakhe eduze kukajantshi," kuchaza uKhambule. Uthe njengomuntu oqashelwe ukubhekela ezokuphepha kwemizila, usesithathile isinqumo sekusele kubaphathi ukuthi bamemezela emphakathini. Usabise ngokushiya phansi isikhundla uma iziphathimandla zithalalisa ngoba ngokomthetho kaloliwa, uma kugingqika isitimela kumele kuboshwe yena. Ikhansela liphawula ngalesi sinqumo lithe yize lingasamukeli  njengomholi womphakathi, osebenzisa kakhulu izitimela kodwa kunzima ukuphikisana naso njengoba abakwaPrasa bethi bagwema isibhicongo. "Inzima le nto ngoba kumele sikhethe phakathi kokungabinazo izitimela nokuthi kwenzeke isibhicongo. Kunokulahleka kwemiphefumulo yabantu ngicabanga ukuthi kuzomele sivume okushiwo uloliwe ngoba ukususa abantu sebakhile akulula neze," kusho ikhansela. Okhulumela abakwaPrasa esifundazweni uMnuz Zama Nomnganga uthe impela bahlela ukuwuvala umzila waseMlaza, ngenxa yokuthi sekuyingozi enkulu ukuqhubeka nokuvumela izitimela.