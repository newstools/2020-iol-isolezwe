LIHLEHLISELWE kuJanuwari 12 wonyaka ozayo icala labasolwa ngokubulala umqashi wabo ongumlimi nomndeni,  eNkantolo yaseMgungundlovu izolo. UMnuz Lizo Mdukani (36), noMnuz Thembelani Majola (27), babhekene necala lokubulala amalungu amathathu omndeni epulazini laseBishopstowe, ngaphandle kwaseMgungundlovu. Abasolwa bavele isikhashana enkantolo izolo, labe selihlehliselwa kuJanuwari 12 icala. Basolwa ngokubulala uMnuz Daniel Debruin (58), unkosikazi wakhe uNkk Glynis Debruin (60), noyise kaDaniel, uMnuz  Collin Debruin (84). Kuthiwa batholwe begenciwe, benamanxeba umzimba wonke, kanti kuthiwa babulawela khona epulazini. UDaniel utholwe ngaphandle kwendlu yakhe, unkosikazi esekhishini, umkhulu wabulawelwa ngaphandle kwendlu yakhe. Ngokuthola kweSolezwe kube nokungaboni ngaso linye phakathi kwabasolwa nomqashi wabo. Leli pulazi bese livalwa, kuthiwa abasenzi babe sebeyiswa kwenye indawo. Ngokusho komthombo weSolezwe laba basebenzi bebengahambisana nhlobo nalokhu, bekhala ngokuthi bangaphelelwa kanjani imisebenzi ngesikhathi sikaKhisimusi.Kuvele nokuthi abasebenzi bebefuna ibhonasi kaKhisimusi ngodli. Abanikazi bepulazi babulawe ngoMsombuluko. Ngosuku lwesigameko kubonakale kusha epulazini. Indodana kaDaniel yaphuthuma khona yafica usubulewe wonke umndeni wakhe. Luqale lapho uphenyo lamaphoyisa, abasolwa baboshwa bebhacile emjondolo yaseSwapo. Uphenyo lamaphoyisa lusaqhubeka.