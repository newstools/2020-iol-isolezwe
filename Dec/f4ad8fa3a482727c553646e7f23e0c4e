UHULUMENI waKwaZulu-Natal uxoxa nomkhandlu olawula izinhlelo zeCovid-19, iNational Command Council noMengameli Cyril Ramaphosa mayelana nokuthi avalwe noma angavalwa amabhishi KwaZulu-Natal ukunqanda ukusabalala kwegciwane. UNdunankulu uMnuz Sihle Zikalala, uthe kungenzeka agcine evaliwe amabhishi kodwa kusaxoxwa nazo zonke izinhlaka kuhlanganisa nabezokuvakasha. UZikalala uthe uma egcina evaliwe, kuyobe kuvalwe ukuthi abantu babhukude kuphela. Ubekhuluma ePeople’s Park eduze nenkundla iMoses Mabhida, eThekwini, ngoLwesihlanu ngesikhathi ethula umkhankaso i-Operation Vala, olwa nobugebengu nezingozi zomgwaqo. “Okwamanje sibuka isimo bese sibeka izinhlelo ezidingekayo. Uma evalwa amabhishi, kuzovalwa ukubhukuda kuphela. Sibheka nokuthi ngeke kwenzeka yini ukuthi sivale ngezikhathi ezithile,” kusho uZikalala. Uthe phansi amaphaphu kwezokungcebeleka ngoba ngeke babavimbele abavakashi ukuthi baye emahhotela. Uhulumeni wesifundazwe ubheka ukuthi yiziphi izinhlelo eziqinile ongazisebenzisa unqande ukugcwala emabhishi ngoDisemba 16, 25, 31 nangoJanuwari 1. Nge-Operation Vala uZikalala uthe baphaka impi ebheke ebugebengwini kusukela kubadayisi bezidakamizwa, kubadlwenguli nakubantu abahlukumeza abesifazane nezingane. Uthe bazosebenzisana nazo zonke izinhlaka ezimele abantu kulo mkhankaso. “Sifuna kwehle nesibalo sezingozi ezidlula nemiphefumulo yabantu emigwaqweni yesifundazwe. Bazolutheza olumanzi abashayela bephuze utshwala, bengenazo izincwadi zokushayela, abashayela ngaphandle kwemvume yokulayisha nalabo abakhuluma namafoni beshayela,” kusho Zikalala. IMeya yeTheku, uMnuz Mxolisi Kaunda, unxuse abantu ukuthi bangasebenzisi izinsuku ezizodwa ezijwayelekile abavame ukuza ngazo ebhishi ngalesi sikhathi sonyaka. UKaunda uthe azobe echithwe lonke iTheku idolobha amaphoyisa wanxusa abantu ukuthi bathobele umthetho olwa nokusabalala kwegciwane iCorona. “Sizohambela izindawo zokungcebeleka sibheka ukuthi iyalandelwa yini imithetho yomvalelandlini. Ukhinyabezekile umnotho wedolobha ngesikhathi somvalelandlini ngakho asifuni ukubuyela kuleso simo,” kusho uKaunda. UZikalala, uNgqongqoshe wezokuThutha, ukuPhepha nokuXhumana koMphakathi, uMnuz Bheki Ntuli, nowezokuThuthukiswa koMnotho, ezokuVakasha nokoNgiwa kweMvelo, uMnuz Ravi Pillay, baqale bahambela izindawo zokungcebeleka uFlorida Road ngoLwesine ebusuku bebheka ukuthi ziyayilandela imigomo yomvalelandlini.