SIYAKHULA isibalo sabantu ababoshelwa icala elithinta ithenda kaR430 million yokuqoqwa kukadoti eThekwini emuva kokuboshwa kwenkosikazi yemenenja yomkhandlu weTheku. UNkk Bagcinele Cynthia Nzuza (51), inkosikazi kaMnuz Sipho Nzuza, uboshwe woKlebe izolo wavela enkantolo yamacala emali eThekwini emkhulule ngebheyili kaR30 000. UNkk Nzuza ungummangalelwa ka-18 ulandela umyeni wakhe ongoka-17 ongaphandle ngebheyili kaR50 000. Ubekwe amacala okuthunga isu lokukhwabanisa nelokushintshana ngemali ngendlela engekho emthethweni. Esitatimendeni oKlebe bathe uNkk Nzuza kusolakala ukuthi wabamba iqhaza ekufakelweni kukamamezala wakhe amakhabethe akhelwa odongeni asekhishini. Enye yezinkampani ezithinteka ecaleni kuthiwa yakukhokhela uR18 000. UMbuso awukuphikisanga ukuthi anikwe ibheyili uNkk Nzuza. Umyeni wakhe usanda kuhlatshiswa ikhefu emsebenzini emuva kokuphula imibandela yebheyili. UNkk Nzuza unikwe umbandela webheyili othi kumele abikele umphenyi wecala ngaphambi kwamahora awu-48 uma efuna ukuphuma KwaZulu-Natal noma ebuya. Kumele alethe i-passport yakhe futhi angazami ukwenza enye kuze kuphele icala. Angahlangani nofakazi kwiSupply Chain Management eThekwini. Uzobuyela enkantolo nabanye ngoDisemba 10. Ngalolu suku kulindeleke ukuthi uMbuso utshele inkantolo ukuthi usukulungele yini ukuqulwa kwecala futhi ukhiphe nohlu lwamacala abathweswe wona. Phambilini ithimba elimele abasolwa lathi uma kuwukuthi uMbuso awukulungele ukuqulwa kwecala ngalolu suku, liyofaka isicelo sokuthi inkantolo ilichithe. Icala lihlanganisa nowayeyimeya yeTheku, uNkk Zandile Gumede, owayengusihlalo wekomiti lezokuhlaliswa kwabantu nengqalasizinda, uMnuz Mondli Mthembu, amakhansela amane, izikhulu zomkhandlu kanye nosomabhizinisi. 