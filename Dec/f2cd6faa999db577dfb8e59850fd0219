UBHUNTSHILE umshado obekumele ube khona kulo nyaka, ngesikhathi umkhwenyana elanda amalobolo akhe ekhweni, eShiyane eDundee, emuva kokuthola ukuthi ingoduso yakhe ithenjiswe ngomunye umuntu umshado. UMnuz Sthembiso Gambushe (35), waseMthwalume, ugasele ekhweni lakhe ngeSonto ehamba nabafowabo namaphoyisa ase-Helpmekaar, abebewacele ukuba abaphelezele bayolanda okungokwabo. Isolezwe lithole ukuthi uGambushe noNksz Nosipho Mayeni (34), bekumele babophe ifindo likasofa silahlane ngo-Agasti nonyaka kodwa kwangenzeka ngenxa yokuphazamisa kwegciwane leCorona.  Umshado bekumele ube sekupheleni kwalo nyaka noma kuqala ozayo njengoba umkhwenyane eshaye ingqimphothwe walanda amalobolo. Isolezwe lithinte umkhwenyane ukuqinisekisile ukuthi usendleleni ebheke kubo, uphuma ekhweni, ugoduka nezinkomo zakhe ezine, imali engukheshi izolandela kungakapheli uDisemba. “Impela kunjalo, bekumele sishade kulo nyaka ngo-Agasti kodwa kwangenzeka ngenxa yeCovid-19, sesithi sizoshada ekupheleni konyaka noma kuqala ozayo. Kakusenzekanga ngoba ngilande amalobolo ami. Ngikhuluma nawe nje ngiphethe izinkomo ezine zoboya engalobola ngazo, ngibuyela nazo ekhaya. Ngathintwa ngomunye wesifazane kwiFacebook, ethi ingoduso yami ithandana nendoda yakhe. Wangitshela nokuthi indoda yakhe isimethule emndenini wayo, yathi izomshada abe wunkosikazi wesibili. Ngabuyela engodusweni yami, yathi iyamazi lo wesilisa okukhulunywa ngaye kodwa kabaqomene. Kodwa bengibona ehamba eya eMpumalanga, lapho kuthiwa kusebenza khona lo wesilisa, okuthiwa uzomfaka esithenjini. Ingoduso yami yavele yathi mangivele ngizolanda amalobolo ami, uma ngiyibuza ubuqiniso balolu daba, kayizange isalokhu ingiphendula. Yingakho-ke namhlanje (ngeSonto), ngilande amalobolo ami,” kusho uGambushe. Uthe bacele amaphoyisa abaphelezele uma kwenzeka bebhekana nenkinga ekhweni. “Ekhweni kabafikanga baba nenkinga, kuphela nje ugogo wengoduso uthe akakwazi lokhu engithi kwenzekile. Uthe le nto ibafaka ehlazweni kabi kodwa angizithathe izinkomo ngoba bezisesibayeni. Imali engukheshi uR35 000, uthe bazowufaka ebhange ungakapheli unyaka,”kusho uGambushe. Uthe izindleko zizonke zakhe zokulobolo bezicela kuR60 000 kodwa ukuze enze ubulungiswa wacela lezi. Kuthintwa ugogo wengoduso, uNkk Sibongile Kubheka, ukuqinisekisile ukuthi udaba lwalaba bobabili uyalwazi. Kodwa wavala ucingo uma kucelwa ukuthi aphawule. Isolezwe liphinde lamthinta kodwa ucingo beseluvaliwe. Isolezwe liyithintile ingoduso, ucingo lubanjwe  ngowesifazane ongazishongo, othe: “Akekho uNosipho. Wucingo lwasemsebenzini lolu.” Eminye imizamo yokuthola umndeni wowesifazane ukuba uchaze nokulandwa kwamalobolo kayizange iphumelele. Ingoduso ithunyelwe i-sms yangaphendula. UGambushe uthe baneminyaka emihlanu bethandana nalo wesifazane, aqala ukumlobolo ngo-2018, wabe esemembesa. --