INTSHA esafufusa emkhakheni wamafilimu izothola ithuba lokuqopha amafilimu ayo amafishane. Kuzokwenzeka emva kokuqeqeshwa embukisweni wamafilimu, iKwasukesukela Film Festival, ezoba seMsiyane Hall, eJozini, kusuka ngoDisemba 11 kuya ku-15. Umhleli walo mbukiso, uSbongeleni Mabuyakhulu, ongumhluzi weSibaya, uthe kulokhu bazokwandisa isibalo samafilimu azoshuthwa yintsha, abe mathathu, ukuze babone ukuthi iqeqesheke ngokwanele yini ngokushuthwa kwamafilimu. “Ngaphandle kokuthi kuzoba wumbukiso wamafilimu, intsha izoqeqeshwa ezintweni ezehlukene, kusuka ekulingiseni, ukusebenzisa i-camera, ukuphafa abalingisi, ukubagqokisa nokunye. Uma sebeqeqeshiwe sizobanika ithuba lokuthi bashuthe amafilimu abo amafishane, bezenzela konke. Okwenze sawandisa kulo nyaka amafilimu, wukuthi sifuna ibe ningi intsha ethola ithuba emkhakheni wokulingisa,” kusho uSbongeleni. Omunye wabagqugquzeli balo mbukiso, uSbo Da Poet, uthe bazovula umbukiso ngefilimu entsha yaseNingizimu Afrika, uMzamo okulingisa kuyona phambili, uSimphiwe Majozi woZalo. “Ngosuku lokuvulwa kombukiso uSimphiwe uzobe eyingxenye yomcimbi engumdlali ophambili wefilimu ezovula. Amanye amafilimu akhona wuNomthawelanga, okulingisa kuyona uNondumiso Jozana odlala kwiDurban Gen, Imali Emnyama enoNdumiso Dlamini noSphuzo Sabantwana, Ulaka Lwabaphansi namanye,” kusho uSbo Da Poet. Uthe kulo mbukiso wuyena (uSbo Da Poet) ozophatha uhlelo kusuka umbukiso uqala uze uphele. Uveze ukuthi kuzobe kungenwa mahhala kodwa ngeke bavumela abantu abaningi ukuthi babe yingxenye yombukiso ngenxa yemithetho kathaqa. Uthe kumanje bayamemezela ngombhobho eJozini nasezinkundleni zokuxhumana, ukuthi abantu babhalise ukubekisa indawo. Uthe njengoba besebenzisana neKZN Film Commission, kunezinhlelo zokuthi abasuka kude abazoba yingxenye yombukiso, bahlelelwe indawo yokulala. USIMPHIWE Majozi, odlala phambili efilimini uMzamo, ezovula kwiKwasukesukela Film Festival Isithombe: INSTAGRAM UNONDUMISO Jozana olingisa kwifilimu uNomthawelanga ezokhonjiswa kwiKwasukesukela Film Festival Isithombe: INSTAGRAM