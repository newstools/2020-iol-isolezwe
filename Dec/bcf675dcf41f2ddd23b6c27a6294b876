AFRICAN NEWS AGENCY (ANA) OBENGUNGQONGQOSHE wezokuThuthukiswa koMphakathi kusukela ngoJuni nonyaka eGauteng uDkt Nomathemba Mokgethi, umenyezelwe izolo njengongqongqoshe omusha wezeMpilo kulesiya sifundazwe. Unkosikazi wowayeyimeya yaseGoli uMnuz Parks Tau, uNkk  Philisiwe Twala-Tau, umenyezelwe njengoNgqongqoshe wezokuThuthukiswa koMnotho eGauteng. Isikhala sikaNgqongqoshe wezeMpilo savuleka ngesikhathi uNdunankulu uMnuz David Makhura, exosha uDkt Bandile Masuku. UMasuku wathinteka ezinsolweni zokungahambisi ngendlela amathenda ezimpahla zokuzivikela kwiCorona. Kulolo daba kwakuthinteka abangani bakhe uMnuz Thandisizwe Diko noNkk Khusela Diko, okhulumela uMengameli Cyril Ramaphosa. Kumanje uNkk Diko usamisiwe emsebenzini. UMasuku usolwa ngokunikeza lo mndeni ithenda kaR125 million, enkampanini yabo iRoyal Bhaca Projects. UMasuku nalo mndeni bakuchitha lokhu. UNgqongqoshe wezokuThutha uMnuz Jacob Mamabolo, uyena obelokhu ebambele uMasuku owakhonjwa indlela ngo-Okthoba nonyaka. UDkt Mokgethi uneziqu zeMasters of Arts in Nursing Science, iziqu zobudokotela kwi-literature ne-philosophy yase-Unisa. Uke wasebenza kuMasipala waseMerafong, nakuMasipala waseTlokwe. UNksz Morakane Mosupyoe uzoba uNgqongqoshe  wezokuThuthukiswa koMphakathi. 