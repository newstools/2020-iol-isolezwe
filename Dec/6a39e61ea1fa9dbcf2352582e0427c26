KULINDELEKE ukuba uMengameli Cyril Ramaphosa, athule ubufakazi kwikhomishini  ephenya ngokulawulwa komMbuso yidlanzana. Lokhu kuvele ngesikhathi uSihlalo weKhomishini iJaji uRaymond Zondo,  ethula umbiko ngomsebenzi wekhomishini, izolo. UZondo uveze nokuthi owayenguMengameli  uJacob Zuma, naye kulindeleke ukuba azofakaza ngoJanuwari. “Njengoba wonke umuntu azi ukuthi ikhomishini iqale ukusebenza ngo-2018. Senze izinto ezehlukene. Kuzokhumbuleka ukuthi sinomsebenzi omningi okumele siwenze. Phakathi kwezinto ezisalindelekile kwikhomishini ukuba kufakaze owayenguMengameli uJacob Zuma, ngoJanuwari . UMengameli Cyril Ramaphosa ngamtshela ngo-2018 ukuthi umsebenzi wekhomishini kuyobe awuphelele ngaphandle kokufakaza kwakhe, ngoba wayesesigungwini esiphezulu sikahulumeni, waba nayiPhini likaMengameli. Esifisa ukukuthola kuye wukuthi yikuphi ayekwazi yena ngesikhathi okuthiwa kwenzeka ngaso izinto ezehlukene ezithinta ukulawulwa koMbuso yidlanzana, yingakho ke simcele ukuba naye azofakaza,” kusho uZondo. Udaba lukaZuma lubaluleke kakhulu kwikhomishini. “Uyena (uZuma) oveze ukuthi akafisi ukuba azofakaza kodwa kukhona ofakazi abafaka igama lakhe, ngakho kumele simbuze ngalokho. Lokho kumqoka, okwenza kube mqoka wukuthi izinto eziningi ezenzeka, zenzeka yena enguMengameli. Kunabantu abaningi abathi wadlala indima enkulu kulezi zinto, bathi kungenzeka ukuthi wasebenzisa isikhundla sakhe ngendlela engafanele. Yize kunjalo kumele simbuze ukuze sifinyelele ekutheni ngabe kwaba njalo ngempela yini noma akubanga njalo,” kusho uZondo. Imali esisebenzile kwikhomishini icela ku-R800 million ngokusho kukaZondo. Ebuzwa yizintatheli ukuthi uzodinga enye  imali yini uthe: “Asazi ukuthi sisazodinga imali engakanani ezokwengezwa. Izinyanga ezintathu esizoqhuba ngazo umsebenzi, u-Ephreli, Meyi noJuni sizobe sibhala umbiko. Uphenyo nofakazi kuzophothulwa ngoFebhuwari noMashi. Ngaphandle kwalokho, abaphenyi baqedile umsebenzi, sekusele ithimba labameli. Yingakho ke ngithi angicabangi ukuthi sisazodinga imali eningi ukwenza umsebenzi,” UZondo uthe kusele kancane nje basonge wonke umsebenzi. Ngodaba lwabakwa-Gupta, uZondo uthe akakholwa wukuthi bazobuya kuleli bazofakaza. Uthe bekungaba kuhle bafakaze ngoba bathinteke kakhulu ngokophenyo lwekhomishini. UZondo ubonge kakhulu ithimba elisebenza kwikhomishini wathi lizinikele, lisebenza isikhathi esengeziwe abanye bengabheke nakukhokhelwa. 