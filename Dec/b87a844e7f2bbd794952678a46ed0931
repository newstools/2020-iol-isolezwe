SABELO NSELE UNOBHALA jikelele we-ANC uMnuz Ace Magashule, uthi akaphoqwanga muntu ukuthi ayovela phambi kwekomiti elibhekele ukuziphatha kwamalungu e-ANC. UMagashule uzovela phambi kwekomiti kusasa, lapho ezophendula khona imibuzo ngokuboshwa kwakhe ngecala lenkohlakalo yethenda yezigidi yokulungiswa kwezindlu ezifulelwe ngetsheboya eFree State. Ekhuluma nabezindaba izolo uMagashule, uthe wazicelela yena ukuyovela phambi kwekomiti. “Ngazicelela mina ukubabona, sabe sesivumelana ngosuku. Akungabazeki ukuthi ngizovela phambi kwekomiti ngoba lokho kuyinto elungile ukuthi ngiyenze.” Isimemezelo sokuthi uMagashule uzovela ekomitini senziwa nguMengameli Cyril Ramaphosa ngesikhathi ethula inkulumo yokuvala umhlangano wezinsuku ezintathu wesigungu esiphezulu se-ANC. Kulindeleke ukuthi ikomiti lithathe isinqumo sokuthi uMagashule kufanele ashenxe esikhundleni noma aqhubeke njengoba kusaqhubeka icala lakhe lenkohlakalo. I-ANC yathatha isinqumo sokuthi bonke abaholi abanamacala kufanele bashenxe ezikhundleni. Kepha kuningi ukuphikisana ngalo mgomo njengoba kukhona abakholelwa ekutheni awuhambisani noMthethosisekelo wezwe. UMagashule uveze ukuthi i-ANC isacubungula imibono yezazi zomthetho, mayelana nokuthi le nhlangano ingakwazi yini ukuphoqa abaholi ababhekene namacala ukuthi bashenxe ezikhundleni. UMagashule uthe uma isicubungulwe kahle imibono, kuyobe sekubhalwa phansi imigomo ezolandelwa kubo bonke abaholi abanamacala. “Leyo migomo kufanele isetshenziswe kuwo wonke umuntu, kungabi khona ukuchema. Ukuchema kuzokona imizamo yokubumba amalungu e-ANC.” Unqabile ukuphendula imibuzo mayelana nokuthi uzovuma yini ukwehla esikhundleni uma ikomiti linquma kanjalo. Phambilini uMagashule watshela abezindaba ukuthi ngamagatsha e-ANC kuphela angamtshela ukuthi akehle esikhundleni,ngoba yiwona amkhetha.