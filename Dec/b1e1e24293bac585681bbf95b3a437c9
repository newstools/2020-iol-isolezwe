SABELO NSELE KUTHIWA wayeyibutha ngamasaka imali yomndeni wakwaGupta, uMnuz Malusi Gigaba, oke waba ngungqongqoshe wezimali kuleli. Kuthiwa uGigaba ubengapheli emzini walabo macaphuna kusale, oseGoli. Lokhu kudalulwe uNksz Norma Mngoma, obekade eyinkosikazi kaGigaba. Ekhuluma nesiteshi sethelevishini i-ENCA uNksz Mngoma, uthe uGigaba ubejwayelene kakhulu nalo mndeni ngesikhathi esengungqongqoshe emnyangweni eyahlukene ngesikhathi umengameli kusenguMnuz Jacob Zuma. UGigaba uke waba ungqongqoshe weminyango eyahlukene kubalwa umnyango wezaMabhizini kaHulumeni kanye nomnyango wezaseKhaya. Umndeni wakwaGupta usolwa ngokuba ongqondongqondo ekulawuleni kombuso yidlanzana, kuthiwa lo mndeni wahlomula ngamathenda kahulumeni ngenxa yokusondelana kwawo nosopolitiki abaqavile. "Besijwayele ukuya emzini wabo kanti nabo futhi babesivakashela. Lokhu kwakwenzeka kakhulu ngesikhathi uGigaba esewungqongqoshe wezaMabhizinisi kaHulumeni. Isikhathi esiningi wayephuma ephethe isaka lemali emzini wakwaGupta. Babehlezi bemsiza njalo ngezezimali." Uthe le mali wayeyifaka esikhwameni afike ayihlele kahle uma efika ekhaya ayifake esisefeni. Lo mndeni walifulathela elakuleli emuva kokuvela kwezindaba zokuthi uyaphenywa. UNksz Mngoma uthe angaya kokwethula ubufakazi kwikhomishini ephenya ngokulawulwa kombuso yidlanzana eholwa yiJaji Raymond Zondo. Uziphikile izinsolo zokuthi wake wakhanda itulo lokuzama ukubulala uGigaba.