I-SACP igxeka abagqugquzela ungabazane ngokutholakala komgomo wokulwa nokubhebhetheka kweCorona, okulindeleke ukuthi  uqale ukusetshenziswa kuleli ngonyaka ozayo. UNobhala-jikelele we-SACP uDkt Blade Nzimande uthe ukungatshazwa kwemishanguzo yokulwa nezifo, kwaholela ekufeni kwenqwaba yabantu ngesikhathi kufika igciwane lengculazi kuleli eminyakeni edlule okuyinto eyayingagwemeka. “Kuyasithinta kakhulu ukuthi kunabantu abaveza imibono  sengathi banongabazane ekutheni ungatholakala umgomo wokulwa negciwane.  Abantu bakithi abangenalutho abashayeka kakhulu njengoba kuyibona abantu abaningi abafayo, abasebenza kwezokuphepha noma abangabahlengikazi.  Siyakhathazeka uma kungathi sibuyela emuva njengoba phambilini ngesikhathi kuqala igciwane lengculazi, kwafa abantu abaningi ngenxa yongabazane lwemishanguzo,” kusho uNzimande. Uthe ulwazi lwezobuchwepheshe, isikhathi esiningi lusindise impilo yabantu.  Uthe ukukhuluma budedengu ngomgomo nasezinkundleni zokuxhumana ekubeni kumele kusizakale isizwe esibhekene nengwadla yaegciwane, yinto njenge-SAPC abayikhuzayo abangahambisani nayo kungakhathalekile ukuthi ishiwo ubani. UChief Justice Mogoeng Mogoeng ngesikhathi emenywe esibhedlela eTembisa eGoli emasontweni amabili adlule, uqubule umsindo nemibono ehlukene ezinkundleni zokuxhumana  ngomgomo wegciwane, ngesikhathi ethandaza.  Emthandazweni  wakhe, wathi uma umgomo unezinhloso ezimbi ngomuntu, uNkulunkulu  akawucekele phansi ungakafinyeleli kubantu okwenze wagxekwa abanye abaholi bemsola ngokudala ungabazane ngomgomo wokulwa negciwane. Kulindeleke ukuthi umgomo we-Covid 19,  i-COVAX uqale ukusetshenziswa ngonyaka ozayo.