SIMPHIWE NGUBANE noSIHLE MAVUSO KUYABAKHATHAZA abalandeli bowayeyimeya yeTheku uNkk Zandile Gumede, ukuhlehliswa kwecala kuMashi 23 wonyaka ozayo, njengoba kuyizinsuku okungase kusingathwe ngazo ingqungquthela yokukhetha ubuholi be-ANC eThekwini. UNkk Gumede, nemenenja kaMasipala weTheku uMnuz Sipho Nzuza, nabasolwa abangu-16 bavele enkantolo yamacala emali eThekwini izolo. Bavele ngecala lenkohlakalo elithinta ithenda kaR430 million yokuqoqa udoti eThekwini ngo-2017. UMshushisi u-Advocate Ashiken Lucken, utshele inkantolo ukuthi umbiko wabacwaningi onamakhasi angu-741 usuphothuliwe kodwa basadinga isikhathi ukuze alungise okuthile bese eyawufunda ngaphambi kokuthatha isinqumo ngawo. Bekulindeleke ukuthi bahlinzeke abasolwa ngohlu lwamacala ababoshelwa wona kodwa kwangenzeka. ULucken uvumile ukuthi kwagagamelwa ngesikhathi kuboshwa abasolwa wacela inkantolo ibanike izinyanga ezine ukuze baphothule umbiko, ozocacisa indlela abasolwa ababeshintshana ngayo ngemali. IMantshi uDawn Somaroo, ithe uMbuso kumele ube usuhlinzeke abamele abasolwa ngalo mbiko nemininingwane abayidingayo mhlazane kubuywa enkantolo. Inkantolo igcine ilihlehlisela kuMashi 23 ngonyaka ozayo icala. Ikhiphe umyalelo othi uma uMbuso uhluleka ukuletha ubufakazi futhi lungaphothuliwe uphenyo lwe-forensic report ngoMashi 23, kuyobe sekudingidwa imbangela yalokhu bese kubhekwa isicelo esafakwa ngabameli babasolwa sokuthi kumele likhishwe ohlwini lwamacala ngoba kuyosho ukuthi ubufakazi abukho. Bekungathi kunomhlangano we-ANC ngaphandle kwenkantolo ngesikhathi amakhulu amalungu abezokweseka uNkk Gumede, ezidlubhe ziphelele izimpahla zale nhlangano. Bekugxunyekwe itende elikhulu elimhlophe, kukhona iloli elinesteji kuculwa kukhuzwa iziqubulo ezitusa uNkk Gumede. Bekukhona abaholi beCosas, ANC Youth League, ANC Womens Leagues eThekwini abebezokweseka lo mholi. UNkk Gumede uphume enkantolo waqonda emotweni abehamba ngayo, wakhala wemuka engakhulumanga nequlu ebelimlindile. UMnuz Mzo Dube okhulumela abalandeli bakaNkk Gumede, uthe akukho emthethweni ukumiswa kukaNkk Gumede ekutheni enze imisebenzi yenhlangano. Uqhube wathi sekuqaguliwe ukuthi ingqungquthela yaseThekwini izosingathwa phakathi kukaMashi no-Ephreli. “Kuyasikhathaza kancane ngoba kuhlanganisa izinsuku ezikhomba ukuthi kuyobe kubuyelwa enkantolo ngoMashi 23. Okuhle wukuthi amagatsha ayamazi umholi wawo, akudingeki ukuthi aze ayokhankasa ngoba bayazi bafuna yena,” kusho uDube. UDube uthe uNkk Gumede akakhulumanga nabalandeli bakhe ababonge ngokumeseka ngoba uhlonipha inhlangano, eyamvala ukuthi enze njalo.  Uthe umbiko ngokuvela kukaNkk Gumede phambi kwekomiti elibheka ukuziphatha kwamalungu kaKhongolose, awukakhishwa nakuba sekuphele isikhathi esingaphezu kwezinyanga ezimbili. UNkk Gumede wabizelwa kuleli komiti kulandela ukukhuluma nabalandeli bakhe egcina ukuvela enkantolo. 