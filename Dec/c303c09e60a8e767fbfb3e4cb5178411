UMNYANGO wezeMfundo KwaZulu-Natal uxwayisa abafundi baka-matric ngengozi yemicimbi yokubhiyozela ukuphothula ukubhala izivivinyo zabo, okulindeleke ukuthi babeke phansi amapeni ngesonto elizayo. Lokhu kulandela isitatimende sikaNgqongqoshe wezeMpilo kuzwelonke uDkt Zweli Mkhize, omemezele ukuthi emicimbini yakamuva yokuvalelisana kwabafunda u-matric ebiyenziwe ezifundazweni ezine, sekunabathile abebekuyona okutholakale ukuthi baneCovid-19. Okhulumela uMnyango wezeMfundo esifundazweni uMnuz Kwazi Mthethwa, uthe bayakugxeka ukuba khona kwemibhiyozo eba minyaka yonke. “Okokuqala kusuke kungakamenyezelwa miphumela ngakho akukho abasuke bekujabulela okungenza bagcine sebebeka impilo yabo engozini.  Sinxusa abafundi kuthi bahlale emakhaya bathobele imithetho, ngoba lolu hlobo lwemibhiyozo luphinde lwenze bafunde nokuzitika ngotshwala, okuyinto abagcina sebeyenza impilo yabo yonke,”  kusho uMthethwa. UMkhize uthe sekutholakale ukuthi abafundi abahaqekile babesemcimbini iRage owawuseBallito eThekwini, ePlettenberg eWestern Cape naseJefferys Bay e-Eastern Cape ngasekupheleni kwenyanga edlule, bese kuba ngabaseGoli ngasekuqaleni kwesonto eledlule. Unxuse ukuthi ababeye emicimbini  bazivalele izinsuku ezingu-10, bangahlangani nabantu wagqugquzela nabazali ukuthi bahambise izingane zabo ukuze ziyohlolwa iCovid-19. “Ngesikhathi uhulumeni eqhubeka nemizamo yokulwa negciwane, sinxusa abazali ukuthi basebenzise igunya labo njengabazali lokubeka imigonqo ezintweni izingane zabo okumele zibe yingxenye yazo. Sekucacile ukuthi kule micimbi yokuzijabulisa, abasuke bekuyo kabayilandeli imigomo yokuziphatha,” kusho uMkhize. Uthe lesi sigameko siyizinkomba zokuthi ukuhlangana kwabantu abaningi endaweni ngesikhathi esisodwa kuphuzwe notshwala kuyingozi ekubhebhethekiseni ubhubhane futhi kuphindisela emuva umsebenzi osuwenziwe wokulugwema. Uthe intsha ayibeki nje kuphela impilo yayo engcupheni ngokuzijuxuza kodwa neyabazali, abantu abadala nabathandiweyo bayo abanezifo ezehlukene ezingamahlalakhona. Uveze ukuthi sebethole imibiko ngokugcwala kwamagumbi amukela abantu abagula kakhulu, kwezinye  izibhedlela ezizimele eThekwini.  Ugqugquzele bonke ababeye emicimbini ukuthi basebenzise iCOVID-Alert App bayifake kumaselula abo ukuze batholakale kalula. Uhulumeni kulindeleke ukuthi usayine isivumelwano sokukhokhela umgomo wokulwa negciwane ngesonto elizayo owaziwa ngeCOVAX okuthiwa ungasiza okungenani u-10% wabantu bakuleli ozodla imali eyevile kuR320 million. KwaZulu-Natal bangu-3 388 asebeshonile ngenxa yegciwane. UNgqongqoshe wezeMfundo esifundazweni uMnuz Kwazi Mshengu, ekhuluma neSABC uthe kumele bathathelwe izinyathelo abahleli bomcimbi obuseBallito ngoba kuyacaca ukuthi imigomo ayizange ilandelwe. Okhulumela umnyango wezeMpilo KwaZulu-Natal uMnuz Ntokozo Maphisa, uthe kubafundi abangu- 1 956 ababeye kule micimbi, abangu-553 kubona ngabaseKZN. “Ithimba elilandela umkhondo wokungenzeka ukuthi bahaqekile elisesifundeni iTheku, liyaqhubeka nokubathungatha ukuze babhekwe izimpawu zegciwane baphinde bahlolwe. Sifisa ukunanela kwikhwelo likaNgqongqoshe uMkhize lokuthi  abebesemicimbini bazivalele izinsuku ezingu- 10,” kusho uMaphisa.