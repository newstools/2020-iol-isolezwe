SABELO NSELE UMagashule uncome ukuba khona kukaMbeki emhlanganweni I-ANC ithi ukuba khona kowayengumengameli wezwe ne-ANC, uMnuz Thabo Mbeki, emhlanganweni wesigungu esiphezulu sale nhlangano akuhlobene nakancane nenkulumo-mpikiswano yokuthi kufanele ashenxe esikhundleni noma angashenxi uNobhala jikelele wale nhlangano uMnuz Ace Magashule. Kumangale abaningi ngesikhathi kuvela ukuthi uMbeki uyingxenye yalabo abasemhlanganweni oqale ngeSonto. UMbeki akajwayele ukuba kule mihlangano selokhu ehliswa esikhundleni sokuba ngumengameli wezwe ngemva kwesinqumo esathathwa wumhlangano walesi sigungu ngo-2008. Kube kuningi ukuqagela njengoba lo mhlangano kulindeleke ukuthi uthathe isinqumo ngekusasa likaMagashule nabanye abaholi abathinteka enkohlakalweni. Lo mhlangano kulindeleke ukuthi udingide ngekusasa likaMagashule njengoba waboshwa oKlebe ngecala lenkohlakalo. UMagashule waboshelwa ithenda yezigidi zamaRandi yokulungiswa kwezindlu zetsheboya eFree State, eyakhishwa ngesikhathi esewundunankulu kulesiya sifundazwe. I-ANC yathatha isinqumo sokuthi bonke abathweswe amacala kufanele bashenxe ezikhundleni kepha kuningi ukushayisana ngaphakathi kwi-ANC njengoba kunabakholelwa ekutheni lesi sinqumo asihambisani noMthethosisekelo wezwe. Ekhuluma nabezindaba izolo, uMagashule uthe ukuba khona kukaMbeki kulo mhlangano, bayakwamukela. "NoMnuz Jacob Zuma ongajwayele ukuphuthelwa yile mihlangano, naye uyingxenye yomhlangano ozophothulwa namhlanje. “Ukuba khona kwalabo mengameli bobabili emhlanganweni, kuyasijabulisa. Abaqali ukuba yingxenye yale mihlangano njengoba bebekhona emihlanganweni emibili noma emithathu eyedlule. Ukuba khona kwabo kuyasikhaliphisa.” UMagashule uthe uMbeki noZuma banelungelo lokuhambela le mihlangano njengoba bake baba ngomengameli bale nhlangano. Uthe umhlangano usaqhubeka kahle, waveza ukuthi kuzodingidwa ngodaba lokulungiselela ukhetho lohulumeni basekhaya, izingqungquthela, umthelela wobhubhane iCorona nokusungulwa kwamathuba emisebenzi. 