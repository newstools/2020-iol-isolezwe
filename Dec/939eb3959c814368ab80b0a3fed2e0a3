Nokubongwa Phenyane UMNDENI waseSikhawini, eRichards Bay, uthi uyomkhohlwa ufile usomabhizinisi uLucky Gumbi ngemuva kokubakhela umuzi wamaphupho abo. ULucky kuyimanje kukhonjiswa uhlelo olukhuluma ngempilo yomndeni wakhe njengoba eganwe isithembu, kwiSABC1, ohlelweni oluthi The Gumbis, nolungena ngoMgqibelo. UNkk Jabuntombi Dlamini (60), obegubha usuku lokuzalwa ngoLwesihlanu, uthole isipho sikaKhisimusi angeke asikhohlwe, njengoba enikelelwe ngomuzi onamagumbi amahlanu. Indodakazi kaNkk Dlamini, uNtombifuthi, ithi ngeke bakukhohlwe abakwenzelwe ilo somabhizinisi ngokuhlanganyela noNgqongqoshe wezokuThutha nokuPhepha KwaZulu-Natal, uMnuz Bheki Ntuli, naye okade ekhona kuthulwa lo muzi. Ekhuluma neSolezwe, uNtombifuthi uveze ukuthi bese kuyiminyaka behlala endlini enamagumbi amabili, nebiwa, bengamalungu angu-9. “Bafike ekhaya phakathi nonyaka nokuyinto esijabulise kakhulu, basitshela ukuthi bazoshintsha izimpilo zethu. Nangempela bakwenzile lokho njengoba besingazi ngempela ukuthi isimo sasekhaya sizosishintsha kanjani, ngenxa yokuthi bekuyimina kuphela osebenzayo. Siyabonga kakhulu kwabakwenze kithina. Umuzi bawugcwalise ifenisha kanokusho, asithenganga lutho, namhlanje sinomuzi ophilayo ngenxa yabo,“ kuchaza uNtombifuthi. ULucky Gumbi ekhuluma neSolezwe, uveze ukuthi uNgqongqoshe uNtuli, uyena owamtshela ngosizi lwalona wesifazane, wase engenelela. “Ngesikhathi ngiyobona isimo abahlala ngaphansi kwaso, ngangenelela ngokushesha, ngenxa yokuthi sasifuna kufike lesi sikhathi umuzi usuphelile. Siyajabula nabo njengoba bebonge banconcoza ngesikhathi sizonikela lo muzi.”