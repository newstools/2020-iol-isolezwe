Sabelo Nsele OBENGUSIHLALO we-EFF eGauteng, uNksz Mandisa Mashego, usenekhaya elisha lezepolitiki. UNksz Mashego, osule ekubeni usihlalo we-EFF eGauteng kanye nasekubeni umholi waleli qembu kusiShayamthetho sakulesi sifundazwe ngonyaka owedlule, usejoyine i-ABC. Kumangale abaningi uNksz Mashego evumbuka kuleli qembu njengoba ngaphimbilini ebeke wamantaniswa neqembu lowayeyimeya yaseJohannesburg, uMnuz Herman Mashaba, i-ActionSA. UNksz Mashego ushiye kwi-EFF emuva kwengqungquthela yokukhetha ubuholi bukazwelonke lapho engaphumelelanga embangweni wesikhundla sokuba unobhala jikelele wale nhlangano. Ekhuluma neSolezwe, uNksz Mashego, uthe nakuba ebemaningi amaqembu abenezingxoxo nawo, kepha uhehwe yimigomo ye-ABC, nokwenze wagcina eyijoyina. "Bayakholelwa ekusebenzisaneni kobuholi bendabuko nezinhlaka zikahulumeni kanye nokuthuthukiswa kwezindawo zasemakhaya. Bayakholelwa ekutheni umhlaba kufanele ubuyiselwe kubantu ukuze abantu bezokwazi ukukhiqiza ukudla. "I-ABC iyiqembu elikholelwa ekutheni bonke omasipala abancane kufanele bahlanganiswe kwakhiwe omasipala bezifunda. Vele kungukumosha imali ukuba nomasipala abancane abaningi uma omasipala abakhulu njengeTheku, bekwazi ukusebenza. Nezifundazwe nazo kufanele zincishiswe." I-ABC yiqembu elasungulwa oke waba usihlalo we-ANC kusifunda INkosi Bhambatha, uMnuz Philani Mavundla, oke waba futhi imeya yoMkhandlu waseMvoti. Leli qembu lizokuba nengqungquthela yokukhetha ubuholi nengqungquthela yemigomo ngenyanga ezayo. Igama likaNksz Mashego liyavela kumagama alabo abagaqele izikhundla kule ngqungquthela. Igama lakhe livela kwabagaqele isikhundla sikanobhalala jikelele wale nhlangano. UNksz Mashego uthe zibalulekile lezi ngqungquthela njengoba zizoqondana nemigubho yokuhlanganisa unyaka kwasungulwa leli qembu. Kulindeleke ukuthi uMnuz Mavundla akhethwe ngaphandle kokuphikiswa kwesikamengameli waleli qembu. Amanye amagama avelayo kwabangase bakhethwe kubalwa uMnuz Shadrack Chabalala ophakanyiselwe kwesikasekela mengameli noMnuz Bhungu Gwala ophakanyiselwe kwesikasihlalo kazwelonke.   