SABELO NSELE Uthi ushaywe yimeya eyibuza ngogesi SABELO NSELE IMEYA yaseNdumeni ephinde ibe yiPhini likaSihlalo we-ANC esifundeni iNkosi Bhambatha, uMnuz Siduduzo Mdluli, isolwa ngokushaya ilungu lomphakathi kubangwa imali kagesi "enqwambile". Abazibonele bathi kuqhume iqupha emuva kokuthi uMdluli, ebe nokuhilizisana nelungu lo mphakathi elokishini iSibongile, eDundee ngoLwesithathu. Esithombeni esithunyelelwe Isolezwe, kubonakala abaqaphi nelungu lo mphakathi bezama ukuvimba owesilisa, okusolakala ukuthi uMdluli Lona wesilisa ubonakala eqonda ngqo kwilungu lo mphakathi, lona elibonakala ligwaca. Elandisa Isolezwe uMnuz Xolani Mhlongo, uthe indlebe yakhe yangakwesokudla ayizwa emva kokushaywa. "Kuphume umphakathi wazobuka ngishaywa. Ungibambe ’ngama-washingi’, wangishaya ngequpha ebusweni nasendlebeni," kubeka uMhlongo. UMhlongo uthe isono sakhe kube ukuyocela incazelo kuMdluli emuva kokuthi ezame ukuthenga ikhadi likagesi, wangalithola watshelwa ukuthi imali iye esikweleteni anaso sikamasipala. "Bengithi ngiyothenga ikhadi likaR200, ngatshelwa ukuthi yonke imali iye esikweleteni engingasazi, kwangabuya lutho. Ngibe sengiya kobuza kwimeya, ngoba vele nguyena oyikhansela langakithi ukuthi kwenzeka kanjani lokhu. Ayikho incwadi yesikweletu eke yafika ekhaya esho ukuthi siyakweleta, futhi abanalo ilungelo lokuzibambela imali ngaphandle kwemvume yami. Esikhundleni sokunginika incazelo, imeya ivele yangibamba ngamawashingi, yathi mina ngamthuka kunomhlangano womphakathi. Angazi ukuthi ngumholi onjani oshaya abantu." UMhlongo uthe uzamile ukuvula icala ngoLwesithathu kepha watshelwa ukuthi akabuye izolo. Izolo (NgoLwesine) utshelwe ukuthi akaqale esibhedlela ngaphambi kokuvula icala. UMdluli uziphikile izinsolo abekwa zona. Uthe uMhlongo ufike wadelela kubo kepha akazange amshaye, waphika nokuthi wuye ovela esithombeni salesi sigameko. "Into engiyishilo ukuthi ngizomshaya. Uma kuwukuthi ushayiwe ngempela, ubezoya kovula icala ayeke ukugijimela kwabezindaba. Kukhombisa ukuthi unezinhloso ezithize," kuphendula uMdluli. UMdluli uthe akazi noma icala bese belivuliwe yini abaqaphi bakhe. UNobhala we-ANC esifundeni Inkosi Bhambatha, uMnuz Bheki Lembede, uthe bebengakezwa ngesigameko. Uthe uzophenya bese ebuya nempendulo. USihlalo we-IFP eNdumeni uMnuz Xolani Msezane, uthe uMdluli akakulungele ukuhola umphakathi. "Uma ezibona ukuthi lo mdlalo wepolitiki usumhlulile, akawuyeke. Uma ezibona eseyibhoklolo, akahambe ayojoyina amanye amabhokisa oMike Tyson. Akachazele abantu ngenkinga kagesi, ayeke ukushaya abantu. Ngeke sibe nomholi ozohamba eshaya abantu,“ kusho u 