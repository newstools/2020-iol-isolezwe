LIZOGAYA ngomunye umhlathi kwabaqasha amabhasi namatekisi abalala kuwona emabhishi eThekwini njengoba lo mkhandlu uthi ngeke kwenzeke lokho kulo nyaka. Okunye okusabhekwa wukuthi amabhishi avalwe ngenhloso yokulwa nokusabalala kwegciwane iCorona ngesikhathi samaholidi. Kulindeleke ukuthi uNdunankulu waKwaZulu-Natal uMnuz Sihle Zikalala amemezele kusasa izinhlelo zokuphepha zamaholidi kaKhisimusi esifundazweni. Okhulumela uMasipala weTheku uMnuz Msawakhe Mayisela, uthe iTheku liheha izinkumbi zabavakashi ngalesi sikhathi sonyaka futhi liyisizinda seCovid-19. UMayisela uthe bazothola umkhombandlela kundunankulu ngokumele kwenzeke eThekwini. “Sizokwakha izinhlaka ezizoqinisekisa ukuthi izakhamuzi ziphephile futhi kaziyiphuli imigomo yomvalelandlini esigabeni sokuqala. Siyisizinda sabavakashi ngakho kumele siqinisekise ukuthi abantu bayaphepha ngalesi sikhathi,” kusho uMayisela. Muva nje iMeya yeTheku uMnuz Mxolisi Kaunda, isanda kukhuthaza abavakashi abahambela amabhishi ukuthi bazihlelele izindawo zokulala ngoba ngeke bakuvumele ukuthi balale emabhasini. UKaunda uthe lokhu bakwenza ngenhloso yokunqanda ukusabalala ngamandla kwegciwane eThekwini. “ICovid-19 ayibalekile isekanye nathi, izibalo ziyakhula usuku nosuku. Abazobe beze emabhishi njengoba kuwuDisemba siyabagqugquzela bazitholele izindawo zokulala emahhotela nasezindaweni zokulala. Uma bonke bezolala ebhasini amathuba okutheleleka ngegciwane maningi.” Uthe kabazimisele ukubuyela emuva kwasebekuzuzile ekulweni neCorona, wagqugquzela izakhamuzi nabavakashi ukuthi balandele imigomo yokulwa nokusabalala kwegciwane. UMnuz Mluleki Mntungwa okhulumela uKaunda, uthe ngempelasonto edlule amaphoyisa kamasipala abesilawula ngendlela efanele isimo olwandle. KULINDELEKE ukuthi uhulumeni waKwaZulu-Natal athathe isinqumo ngokuthi azovalwa noma avulwe amabhishi aseThekwini ngamaholidi Isithombe: Phando Jikelo/African News Agency