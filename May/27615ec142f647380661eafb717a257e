UMnuz Frank Lushaba (64) kuthiwa ubehamba emgwaqweni nomunye wesilisa ngesikhathi ebanjwa ngamaphoyisa namasosha amshaya kanzima ngoba emsola ngokuthi udakiwe. ULushaba kuthiwa ushone esanda kufika kusagcwaliswa imininingwane yakhe esibhedlela ePrince Mshiyeni Memorial eMlaza. Indodakazi kamufi, uNksz Londiwe Lushaba, ikhale ngesihluku samaphoyisa namasosha. “Asazi ukuthi ubaba ubeshayelwani kodwa sizwa kuthiwa ubeshaywa ngezidunu zezibhamu, ekhahlelwa ngamabhuzi ngamaphoyisa namasosha emgwaqweni abehamba kuwo eSouthgate khona lapha eFolweni,” kusho uNksz Lushaba. Uthe baphithanelwe ngamakhanda emva kokushona kukayise ngoba uyena obebondla. “Ekhaya akusebenzi muntu. Ubaba uyena okade ondla ngemali yakhe yempesheni. Asazi ukuthi manje kuzophilwa ngani njengoba engasekho,” kusho uNksz Lushaba. Ebuzwa ukuthi ngabe iqiniso yini ukuthi uLushaba ubedakiwe, uNksz Lushaba uthe akanalwazi ngalokho. “Sifisa ukuthi kwenziwe ubulungiswa kulolu daba ngoba ziningi izikhalo ezikhona mayelana nokuziphatha kwamaphoyisa namasosha kusukela kuthathwe isinqumo sokuthi kumiswe yonke into ezweni njengoba kunobhubhane lwe-Corona,” kusho uNksz Lushaba. Amaphoyisa namasosha asatshalaliswe ezweni ukuze kwenziwe isiqiniseko sokuthi abantu bayayilandela imibandela ebekiwe yokuhlala emakhaya. Kunesikhalo ezweni lonke mayelana nesihluku samaphoyisa namasosha uma ebamba abantu besephutheni emgwaqweni. Ethintwa amaphoyisa aKwaZulu-Natal izolo, acele ukuthi kuthintwe uphiko oluphenya amacala enziwe ngamaphoyisa, i-Independent Police Investigative Directorate (IPID). Okhulumela i-IPID, uMnuz Sontaga Seisa, uthe uphiko lwabo luyakuqinisekisa ukuthi lubikelwe ngokushona kowesilisa okuthiwa ushaywe ngamaphoyisa namasosha endaweni yaseFolweni. “Sizokwenza uphenyo. Okwamanje bekungakaboshwa muntu,” kusho uSeisa.