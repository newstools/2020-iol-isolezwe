Laba abahlala kulezi zikhungo ngenhloso yokuthi kunqandwe ukusabalala kwe-Coronavirus, sebeqale imisebenzi yezandla abakholwa wukuthi izobaphilisa bangabe besabuyela emgwaqweni. Esikhungweni esisemgwaqweni uMansel, abesifazane abayisikhombisa abebehlala ezitaladini sebenza imisebenzi yezandla. UNksz Thembelihle Khuzwayo waseMlaza, uhlala ezitaladini kulandela ukuphelelwa wumsebenzi wangabe esakwazi ukuqasha ngoba ikhaya akanalo. Uthe indawo ayibiza ngekhaya ngumuzi wezingane ezimelamayo ezizalwa ngunina kodwa ezinoyise wazo. “Bengisebenza ebhusha nakhona kuyitoho ngemuva kwalokho kwanzima ukuhlala nodadewethu ngoba besixabana, ngakhetha ukuzozama impilo ezitaladini. Akulula nakhona ezitaladini, sithembele ekutheni kuzoqhamuka umuntu thile ozosipha ukudla noma siphante,” kusho yena. Uqhube wathi imali abeyisebenza ubeyiphuza utshwala alale emgwaqweni. Uqoqwe yithimba lakwaMasipala weTheku ebeliqoqa abahlala ezitaladini njengoba esehleli kuMansel. “Ngo-2013 ngike ngafundiswa uLifeline ikhono lokwenza ubuhlalu ngenhloso yokuthi ngiphume emgwaqweni, ngisebenzise ikhono lami ukuze ngiziphilise. Uma sengingedwa ngahluleka ukusebenzisa leli khono, ngabuyela ezitaladini. Njengoba ngihleli lapha anginayo ingcindezi yokuthi ngiyophanta ngoba ukudla ngiyakuthola, ngibuyise umqondo ngazitshela ukuthi ngeke ngihlale usuku lonke ngingenzi lutho, kungcono ngenze amabhengela, amacici nemigexo nokunye okwenziwa ngobuhlalu. Ngigcine sengithola abanye abantu besifazane nabo ababonayo ukuthi lesi sikhathi singasisebenzisela ukulolonga amakhono ethu esinawo siphume lapha sesikwazi ukuziphilisa,” kusho yena. UNks Nelisiwe Makhanya naye osenza umsebenzi wezandla, uthe ubehlala esikhungweni abekhokha kuso kodwa lezo zikhungo zivaliwe ngesikhathi kuqala uthaqa wazithola esengundingasithebeni, wase eziletha yena kulesi sikhungo ukuze akhosele khona. UNksz Noluvuyo Mthimude waseVerulam othe unekhono lokuba nguDJ, uthe ukuba kulesi sikhungo kumethule umthwalo wokuthi ahlale ecabanga ukuthi uzolala kuphi futhi alale ngani. “Ingubo yokulala uma uyibeke lapho oyibeke khona ucabanga ukuthi uzolala ngayo ntambama maningi amathuba okuthi ungabe usayithola ngoba idolobha liyahlanzwa lezo izingubo ziyalahlwa. Ayikho indawo yokugeza ebekelwe thina, kumele uqale wenze sengathi uya olwandle bese ugeza ezindaweni zomphakathi nakhona akumele kubonakale ukuthi wena uyageza kumele ube ngumuntu osusa isihlabathi. Njengamanje ngiphephile yikho sengikwazi ukwenza izinto ngezandla zami ngoba ngiyakwazi ukucabanga bese ngenza lokho engikucabangayo,” kusho yena. Le misebenzi yezandla bayidayisa khona kuMansel.