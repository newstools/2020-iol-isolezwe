Owesilisa (25) igama lakhe eligodliwe ngoba umndeni wakhe ubungakaziswa ngesigameko, udutshulwe washonela emtholampilo. Isolezwe lithole ukuthi umufi ubehamba nobeze emtholampilo, bezodlulela lapho esayina khona umufi njengoba kuthiwa unecala eyegwetshwe ngalo waphuma ejele. Lokhu akuzange kuqinisekiswe umndeni noma amaphoyisa. Ngokusho kozibonele, kuthiwa amadoda amabili angene ehlome ngezibhamu bavulela ngenhlamvu. Umufi kuthiwa uzame ukubaleka waze wangena egumbini labahlengikazi, lapho efele khona. “Besisemtholampilo sisathola usizo ngesikhathi sizwa kuqhuma izibhamu, cishe kuqhume ngaphezu kuka-10. Sibe sesibona abantu bephuma bebaleka ngasohlangothini lwegumbi labahlengikazi. Uma sisondela sithole ukuthi kungene abantu badubula. Umufi obehamba nogogo obezolashwa udubuleke wafa. Asazi ukuthi bekubangwani,” kusho ozibonele kodwa wacela ukungadalulwa ngenxa yobucayi besimo. Umthombo uthe unogada wasemtholampilo bekunesikhathi ebabonile abasolwa bemi ngaphandle komtholampilo kwathi uma ebabuza ukuthi beze emtholampilo yini bathi cha. “Abasolwa badlule kunogada sebehamba, bathi ungasiphazamisi ngoba asizanga kuwena. Babe sebephuma bangena emotweni ebingenazo izinombolo bezihambela kahle nje, bengagijimi,” kusho umthombo. Uthe emuva kwesigameko abahlengikazi basize abantu abebesasele base becela ukuwuvala umtholampilo ngoba besaba ukuthi bangase bahlaselwe. Okhulumela amaphoyisa KwaZulu-Natal uColonel Thembeka Mbele, usiqinisekisile isigameko. “Kuvulwe icala lokubulala eliphenywa amaphoyisa aseWartburg. Kusolwa ukuthi namhlanje (izolo) ngo-12.25, umufi oneminyaka engu-25 uhlaselwe engaphandle komtholampilo KwaSwayimane. Udubuleke esifubeni, washonela khona lapho. Okhulumela uMnyango wezeMpilo KwaZulu-Natal uMnuz Ntokozo Maphisa uthe: “Umnyango ushaqekile ngesehlakalo obikelwe ngaso futhi uzwelana nomndeni olahlekelwe yilungu. Siyafisa abantu bayihloniphe impilo nezikhungo zezempilo. Asikwazi ukunaba ngoba udaba lusezandleni zabomthetho.” Imizamo yokuthola umndeni kamufi ayiphumelelanga izolo njengoba izinombolo bezingatholakali kwaze kwashaya isikhathi sokushicilela. 