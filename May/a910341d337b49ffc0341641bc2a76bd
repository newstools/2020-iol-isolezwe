IZINYUNYANA zothisha kuleli sezinikeze uMnyango wezeMfundo eyisiSekelo umnqamulajuqu wamahora angu-24 ukuthi uqhamuke nesivumelwano sohlelo olubhalwe phansi ngokuphepha kwamalungu azo ngaphambi kokuthi abuyele emaklasini ukuyofundisa. Lokhu zikuveze esitatimendeni ezisikhiphe ngokuhlanganyela izolo ebusuku emva kokuxhumana noNgqongqoshe wezeMfundo eyisiSekelo, uNkk Angie Motshekga, ukuthi lesi akukakabi yisikhathi esifanele sokumemezela usuku lokuvulwa kwezikole. “Ukujaha ukumemezela usuku lokuvulwa kwezikole ngaphambi kokuhlola isimo kuyasithunaza isithunzi sezemfundo,” kusho lesi sitatimende. Ethintwa uMnuz Elijah Mhlanga okhulumela lo mnyango ukuba aqinisekise ngalo mhlangano, ucingo lwakhe belukhala lungabanjwa. Imiyayezo athunyelelwe yona nge-SMS nange WhatsApp, kuze kwashaya isikhathi sokushicilela engayiphendulanga. Phakathi kwezinyunyana ezixoxe noNkk Motshekga ngohlelo lobuchwepheshe besimanje ngoMsombuluko, yiProfessional Education Union (PEU), National Professional Teachers Organisation of South Africa (Naptosa), South African Democratic Teachers Union (Sadtu), South African Teachers Union (SAOU) ne National Teachers Union (Natu). Ngokwalesi sitatimende sezinyunyana, kulo mhlangano kuphinde kwavunyelwana ngokuthi kube nomhlangano masonto onke noMnyango wezeMfundo ngenhloso yokubheka ukuthi isimo sihamba kanjani ngeCovid-19 ngaphambi kokuthi kumenyezelwe ngosuku lokuvulwa kwezikole. Zithe zifuna uhlelo olufanayo lokuvulwa kwezikole, hhayi okuphakanyiswa yilo mnyango, ukuthi kuqale kuvule uGrade 7 no Grade 12 kuqala. Izinyunyana zixhumana noNkk Motshekga ngokuhlanganyela  nje, zithe zikhathazwa ukwanda kokusuleleka kwabantu ngegciwane iCovid-19, zathi lokhu kungase kube nemthelela ongemuhle uma kujahwa ukuvulwa kwezikole. Kusasa kulindleke ukuthi uNkk Motshekga abe nesithangami nabezindaba mayelana nakho ukuvulwa kwezikole. Lezi zinyunyana seziyalele othishanhloko ukuthi bangalubhadi ezikoleni ngoMsombuluko njengoba uMotshekga amemezela phambilini. 