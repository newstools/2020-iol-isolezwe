UNgqongqoshe wezokuThutha kuleli, uMnuz Fikile Mbalula, wamemezela ukuthi kusukela ngoLwesihlanu kuze kube wuLwesine abafisa ukuya kwezinye izifundazwe nezifunda ebebevalelekile bazovunyelwe ukuhamba. UNksz Siphesihle Mazibuko waseNtuzuma obelinde ibhasi eliya eGoli, izolo uthe bekumele aqale emsebenzini omusha ekuqaleni kuka-Ephreli kodwa akakwazanga ngoba bekumele agcine emsebenzini abesebenza kuwo ekupheleni kukaMashi ngaleso sikhathi bese kuvaliwe wangabe esakwazi ukuhamba. “Lapho ngiyosebenza khona bayaqonda ukuthi akulona iphutha lami kodwa uvalo belulokhu lungishaya ngoba uma kusayinwa izinkontileka kusuke kuhleliwe ukuthi uzoqala nini ngoba obesebenza kuleso sikhala naye usuke esehambile. Obekungiphatha kabi kakhulu ukuthi ngisohlwini lwabenza imisebenzi ebalulekile okumele ngabe ngiyasebenza manje bengingazi ukuthi bazokwazi yini ukungilinda. Ngaphezu kwalokho benginovalo lokuthi ngeke ngihole ngoba angisebenzanga,” kusho uNksz Mazibuko. Uthe akanandaba nokuthi akaholanga akujabulelayo ukuthi usenawo umsebenzi njengoba iningi labantu bakuleli liphelelwe wumsebenzi ngesikhathi kumiswe ukwenziwa kwezinto eziningi kuleli. UNksz Zama Makhoba wasoThongathi kodwa osebenza eKapa, uthe ubevakashele ekhaya nendodakazi yakhe eneminyaka emihlanu ngoba kuvalwe izikole kanti kuzovalwa izwe bangabe besabuyela emuva. “Bekumele ngabe ngiyasebenza sonke lesi sikhathi yize bengizobe ngisebenzela ekhaya kodwa ikhompyutha nezinye izinto zokusebenza angikwazanga ukuzilanda emsebenzini ngoba bengiKwaZulu-Natal. Ngesikhathi kuvalwa ngaba nethemba lokuthi kuzovulwa ngo-Ephreli 16, uma sesengezwa isikhathi bengithukile ngoba emsebenzini bebengenalo uhlelo lokuthi ngizobe ngingekho. Bangizwela bathi angithathe ilivu nayo ibisiphelile,” kuchaza uNksz Makhoba. Uthe indodakazi yakhe ifunda eCape Town kanti kuzoba ngokokuqala ukuthi bahambe ngebhasi bebehlala behamba ngebhanoyi. “Angazi ukuthi uzokwazi yini ukumelana nohambo olude kangaka efake isifonyo. Njengoba sisamile nje ulokhu edlala ngaso angazi ukuthi uma sesisebhasini uzokwenzenjani,” kusho uNksz Makhoba. Uqhube wathi abakubo bese bephatheke kabi engasakwazi ukubuyela emsebenzini. “Indodakazi yami ngabe ngiyishiye ekhaya manje angifuni ukuzithola nginenkinga futhi uma sekuthiwa izikole ziyavulwa yona isele ngemuva, okunye okunyinkinga ukuthi esikoleni bayamthumelela umsebenzi wesikole wesonto.Umama uthe ngingasabuyi kuze kube kutholakala ikhambi noma umgomo,” esho ehleka. Emarenki amatekisi aya ezindaweni ezikude bebengakabi baningi abagibeli izolo kodwa ibikhona imithonseyana ebikhona. UNksz Thembekile Ngcobo wase-Adams osebenza eMthatha onosana uthe wayebuye ezokhombisa abakubo ingane kanti kuzothi esahleli kumiswe ukuhamba kwezinto wangabe esakwazi ukubuyela emuva. “Angikabuyeli emsebenzini kodwa angifuni ukuvaleleka ngapha. Angazi ithuba lokuthi sikwazi ukuhamba lizobuye livuleke nini,” kusho uNksz Ngcobo.  