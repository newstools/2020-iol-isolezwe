UDhlomo ubehambele isibhedlela iSt Augustine’s izolo ukubheka osekwenziwe selokhu savulwa emasontweni amabili edlule. Uqale esibhedlela iGeneral Justice Gizenga Mpanza Regional, KwaDukuza, naso ebesivaliwe ngenxa yeCorona. Ekhuluma nabezindaba emuva kokuhlangana nabaphathi baseSt Augustine’s, uthe akujabulele kakhulu ukuthi kulandelwe zonke izincomo ezikhishwe wumbiko wophenyo. “Sithole ukuthi banezikhala eziwu-88 zabasemagunjini abagula kakhulu, okusho ukuthi bakulungele ukulwa nobhubhane. Sijabulele nokubona indlela asebehlukanise ngayo amagumbi ukuze iziguli zibekwe ngokwamazinga okugula kwazo. Lokhu kuzosiza ngisho emuva kobhubhane ukuthi akumele iziguli zishintshelwe noma yikanjani kwamanye amagumbi ngaphandle kokuqinisekisa izifo zazo.” Uthe akekho okumele abekwe icala ngokubheduka kobhubhane esibhedlela ngoba akekho onobufakazi bokuthi igciwane libhebhetheke kanjani. Mayelena nesibhedlela saKwaDukuza, uthe emuva kombiko kaMengameli Cyril Ramaphosa oveze ukuthi isifunda iLembe ngesinye esinezibalo eziphezulu, kuyacaca ukuthi bekumele sithinteke. Uthe nokusondela kwesikhumulo sezindiza iKing Shaka nakho kungenzeka ukuthi kunomthelela. Uncome indlela abahlola ngayo abangena kuso athe kukhona ngisho indawo okuhlolwa kuyo labo abanezimpawu zomkhuhlane. Uthe uyathemba ukuthi izibhedlela zizokwazi ukumelana nanoma yikuphi okuzoqhamuka emuva kokuxegiswa kwemithetho. Akujabulelayo wukuthi asikaphumi isinqumo sokudayiswa kogwayi, athe ubeka abantu engcupheni ngoba ulimaza amaphaphu. UDhlomo nethimba lakhe bakhonjiswe indlela isibhedlela esesihlukaniswe ngayo eSt Augustine’s. Sihlukaniswe ngokwezigaba ezintathu ukuqinisekisa ukuthi iziguli azihlangani nalezi esezihaqekile nalezo ezigula kakhulu.