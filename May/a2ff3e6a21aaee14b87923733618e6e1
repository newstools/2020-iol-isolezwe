Kuyiqiniso lokhu ngoba umnotho wehlile selokhu kuhlasele ubhubhane iCorona. Kwenzeke lokhu umkhakha wezempilo usuvele uthwele kanzima. Umnotho uzikile kakhulu nokulimazayo ngoba kulinganiselwa ukuthi kungenzeka ugcine uzike ngo-8%. Imali engenayo izoncipha, empeleni isiqalile kwezinye izindawo. Ongoti bathi abantu abangangesigidi bazolahlekelwa wumsebenzi, ikakhulukazi ezinkampanini ezizimele. Lesi sibalo siyafana nesango-2009 ngesikhathi umnotho uzikile ngenxa yokushayeka komnotho wamazwe omhlaba. Osomnotho bathi ukuzika komnotho emhlabeni jikelele kungafaniswa nokwenzeka ngesikhathi seGreat Depression futhi kungenzeka kube nomthelela ongaphezu kowangaleso sikhathi. Uma sibheka izibalo, kudingeka ukuthi uhulumeni angenelele. Kumanje sebewu-87 abantu asebeshonile kanti sebebonke abathelelekile bawu-4 546. Noma kunjalo, izibalo zingcono kunezase-Europe nase-USA lapho eseshone khona abantu abadlula abangesikhathi sempi. Kodwa-ke, ngaphambi kokuthi sigijime siyongquzula izicabha zikahulumeni sithi akavule amabhizinisi, kumele singakhohlwa wukuthi kusanda kuvalwa ibhikawozi eThekwini. EGoli kuleli sonto eledlule kutholakale ukuthi abasebenzi besibhedlela bahaqwe yiCorona. Lokhu kumele kube yisikhumbuzo sokuthi singenzi isinqumo sokuvula amabhizinisi ngobudedengu. Kunjalo nje kumele singakuzibi okushiwo ososayensi nodokotela mayena nokuvulwa kwamabhizinisi sengathi akwenzekanga lutho. Kepha kungaba wubuwula ukwenza sengathi kasiboni ukuthi abantu abajabule ngenxa yokumiswa kwempilo yabo, ikakhulukazi ngoba imali engenayo iya ngokuya incipha. Umphathi omkhulu we-Investec, uMnuz Fani Titi, engxoxweni abe nayo neBloomberg, uthe akaboni ukuthi isizwe sethu singamelana nokuphela kwemisebenzi uma kungase kuphindwe kwandiswe izinsuku zomgonqo. Imizwa yabantu eNingizimu Afrika isiqala ukushintsha. Ekuqaleni bebengawuvali umlomo bebabaza umsebenzi omuhle owenziwa wuhulumeni ekunqandeni ubhubhane. Kula masonto ezayo, uhulumeni kuzomele azimisele ukuveza ukuthi wenza konke ekusemandleni ukuvimba ukubhebhetheka kwegciwane. Ukuvulwa kwezomnotho kumele kuhlelelwe kahle futhi yinto okumele iqale khona la ku-Ephreli. Akubukeki kuwumqondo omuhle ukucabanga ukuthi kuzovele kuvulwe amabhizini ngoMeyi 1 ngoba kumele kuhlelwe ngokucophelela. Siyasamukela isinqumo sangeledlule sokuthi uhulumeni avume ukuthi izinkampani ezihweba ngamafutha nezimayini zibuyele emsebenzini. Zombili izimboni zibalulekile ekusimamiseni umnotho. Isinqumo sikahulumeni sihlanganisa nosomabhizinisi abenza imisebenzi yezobuciko nezokulungisa okuÂ­phuthumayo. Abamapayipi nogesi nabo bavunyelwe ukubuyela emsebenzini. Lesi yisinyathelo sokuqala kodwa kuningi okumele kwenziwe uma imithetho enzima isihoxisiwe eNingizumu Afrika. Futhi kudingeka uhulumeni abe nohlelo analo lokuvuselela abantu ngoba uma ngabe ubhubhane seludlulile impilo ngeke isafana nakuqala. Ongqongqoshe bathi kumele kubhekwe izindlela zokusimamisa umnotho uma seludlulile iCovid-19. Lokhu bekuvele kudingeka kakhulu. Uma kuqhathaniswa no-60% wamazwe alimala ngenxa yokuwa komnotho ngo-2009, singasho sithi lesi yisikhathi sokuzakha kabusha kwamazwe awu-90% athintwe yile nkinga. Ngenyanga edlule iBhange loMbuso lehlise imali mboleko yamabhange. Lokhu kungaphansi kwezinga lango-1973. Lona ngomunye wemizamo wokuzama ukufukula umnotho futhi livikele iRandi kulesi sikhathi esizithola sikuso. Noma kunjalo, akukho okunye leli bhange elingakwenza. Manje sesibheke inqubomgomo yezimali ukuthi isize nayo enkingeni esinayo. Inkinga ingasiza ekutheni sigxilise imiqondo yethu ekukhuliseni amabhizinisi amancane ngoba abalulekile ekwakheni imisebenzi. Futhi kumele sicabange ngokuxegisa intela emabhizinisini angadedelanga abasenzi. Lokhu kungenza ukuthi angasheshi ukudiliza. Kula masonto ezayo kumele iqembu lezomnotho lenyuse izinga lokuqalaba kubantu. Kumele kuthi kwenziwa lokho kodwa singakhohlwa wukuthi impilo yabantu ibalulekile kunomnotho. UNksz Mavuso uyisikhulu esiphezulu seBusiness Leadership South Africa.