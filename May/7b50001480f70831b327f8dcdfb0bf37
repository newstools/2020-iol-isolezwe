Lo mndeni wakhelene nedamu lamanzi uMgeni Water, eWiggins. Bathi isingaphezu kuka-20 iminyaka benenkinga yamanzi ageleza egcekeni osekubheduke nezifo kwamosha nempahla yasendlini. Umnikazi womuzi uNkk Ntombikayise Mchunu uthe akanakwa uma ebikela abaseMgeni ngenkinga abhekene nayo. “Akekho ofuna ukungisiza ekubeni ngishintsha impahla yasendlini emosheka minyaka yonke ngenxa yamanzi abo. Aqhuma phansi egcekeni agelezele endlini, acekele phansi ama-tiles, ubhavu wokugeza nefenisha njengoba eseklaya nezindonga,” kusho uNkk Mchunu. Uthe kunuka isikhunta endlini, okuyiphunga eligcina selibagulisa. “Phambilini abaseMgeni bafika bakha udonga abalufaka oplastiki nokhonkolo bevimba amanzi kodwa aziphelanga izinyanga ezimbili aqala phansi aphuma. Umuntu uzowelwa indlu ephakathi ngoba angilutholi usizo,” kubalisa uNkk Mchunu. Ikhansela lendawo eku-ward 29 kuMasipala weTheku, uMnuz Mveli Mthembu, lithe seligqigqe kaningi kwaMchunu libafunela usizo eMgeni Water kodwa kunhlanga zimuka nomoya. UMthembu uthe ngoMsombuluko odlule ubekhona kulo muzi, wababikela abaseMgeni naseMkhwandlwini weTheku ngamanzi acekela phansi umuzi athe usalinde amathimba abo azohlola isimo. “Sengikhulumile nabezamanzi emkhandlwini ngaphinde ngabikela nabaseMgeni ukuze baphenye. Phambilini abaseMgeni bangitshele ukuthi akuyona inkinga evela edamini labo ngoba basanda kuwalungisa wonke amadamu abo. Ngibacele ukuthi ababuye bezobheka umonakalo owenzeka kwaMchunu, ngisalinde bona nosizo,” kusho uMthembu. Okhulumela abaseMgeni Water uMnuz Shami Harrichinder uthe imininingwane abanayo ikhombisa ukuthi lwadingidwa udaba nobuholi baseMgeni Water eWiggins ngoNovemba 2018. “Kwabe sekuqalwa uphenyo lokuthi asukaphi amanzi kodwa uphenyo lwamiswa emva kokumenyezelwa kokuthi izwe livelelwe yinhlekelele lafakwa esigabeni sesihlanu sikathaqa. Kuzoqhutshekwa nophenyo uma isixegisiwe imithetho kathaqa njengoba isesigabeni sesine,” kusho uHarrichinder. Uthe bayaqinisekisa ukuthi udaba bayalusukumela ukuze kutholwe ukuthi aphumaphi amanzi. 