BAKHALA bayazithulisa abasiki bengqephu kulandela ukumenyezelwa kokuthi izoshaya ngonyawo oluhlukile kulo nyaka indumezulu yomjaho wamahhashi, iVodacom Durban July. Lo mjaho ojwayele ukudonsa izinkumbi zezithameli minyaka yonke kuhlelwe ukuthi ube ngoJulayi 25 kanti uzobanjwa ngaphandle kwezethameli, ekhaya lawo eHollywood Bets Greyville Racecourse. Esitatimendeni esithunyelelwe abezindaba kuvele ukuthi umjaho uzoqhubeka kodwa okwehlukile kuzoba wukungabi khona kwezethameli ngenxa yeCovid-19. Imfashini esuke idla lubi kulo mcimbi nayo izoqhubeka kodwa izobe yethanyelwa ezinkundleni ze-internet kuphela. UTiffany Prior ,ongumgqugquzeli wemfashini kwiDurban July, uthe imfashini isaseqhulwini lwalo mcimbi yize konke kuzobe kwenzeka ngaphandle kwezinkumbi zabantu njengokujwayelekile. Ingqikithi yalo nyaka ithi “The Butterflies”. UTiffany uthe njengoba umncintiswano owaziwa ngeYoung Designer Award uyingxenye enkulu yezitshudeni zemfashini ezikhungweni ezahlukene, kubalulekile ukuthi zingasali ngaphandle uma sekusakazwa lo mjaho. “Usuku lomjaho luzoqhubeka ukuba nesasasa yize zizobe zingekho izihambeli ezivamise ukugcwala amatende, ziswenke ziconsa. Enye yezingqinamba esinazo kulo nyaka wukusebenzisa ngendlela ubuchwepheshe besimanje ukuvala igebe lokuthi sizobe singekho ndawonye njengokujwayelekile,” usho kanje. Uthe eminye imininingwane mayelana nohlelo lwemfashini izomenyezelwa emasontweni ezayo. Omunye wabasiki bengqephu waseThekwini ongasali kulo mjaho minyaka yonke, uMxolisi Mkhize weHouse Of St Luke, uzwakalise ukudabuka kwakhe ngalolu hlelo njengoba ekhala ngokuthi ayikho inzuzo abazoyithola njengabasiki bengqephu futhi baningi abazosala dengwane ngenxa yalolu hlelo. Uthe kumanje ukhala uyazithulisa ngamakhasimende amlahlekele njengoba bengekho abazimisele “ukuswenkela ukuhlala ekhaya”. “Angiyiboni mina into ejahiwe ngoba umjaho walo nyaka angeke usize muntu ngaphandle kwamaphanta nenkampani ewuhlelayo. Baningi abasuke beyele imfashini kulo mjaho. “Sibaningi futhi esiphunyukwe yiqatha emlonyeni uma ucabanga abapheki, oweta, abagada izimoto nabanye nje abasuke bethembele kule mali abayithola ngalolu suku,” kuzikhalela uMxolisi.