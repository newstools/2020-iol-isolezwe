UNGQONGQOSHE wamaPhoyisa kuleli, uMnuz Bheki Cele, udalule ukuthi asebalelwa ku253 amaphoyisa asehaqwe yigciwane leCOVID-19. Ekhuluma izolo uCele uthe amaphoyisa angu-178 awaseWestern Cape, angu-13 aqhamuka e-Eastern Cape, angu-12 asebenzela eGauteng bese ayisishiyagalombili kube azinze KwaZulu-Natal. UCele ubuye wadalula ukuthi iphoyisa elaphatha igama likaMuhammad ngesikhathi kuhlaselwa esontweni lamaSulumane ngenyanga eyedlule, lalingakhulumi ngoMphrofethi uMuhammad kodwa lalizikhulumela ngomunye uMuhammed ojwayelekile. Kwi-video eyasabalala ezinkundleni zokuxhumana, kwabonakala iphoyisa libuza amakholwa ayeze enkonzweni yamaSulumane ukuthi uMuhammad ngabe mkhulu ngaphezu kukaMengameli wezwe uMnuz Cyril Ramaphosa. Uphendula kanjena nje uCele ubephendula imibuzo abephekwa ngayo mayelana nomphumela wophenyo lwamaphoyisa nge-video ePhalamende namhlanje. Izimpendulo zikaCele zibukeke zingashayi emhlolweni njengoba kukhona abashaye amakhala ngazo mayelana nophenyo ngalesi sigameko esaqubula umsindo nenkulumompikiswano kuleli. Okwaqubula kakhulu umsindo, ikakhulukazi kubantu abamnyama, ukuzwakala kwezindaba zokuthi uCele waxolisa emphakathini ongamaSulumane ekubeni amaphoyisa ayebonakala ehlasela ezindaweni zabantu abamnyama futhi echitha utshwala nenyama yemisebenzi emizini emakhaya kodwa uCele wavele wawuhlaba inhlali. Ngesikhathi ezwa ukuthi abantu abamnyama bayamgxeka ngesixoliso, uCele wabuye wakuveza ukuthi inkulumo yakhe yahlanekezelwa ngoba yena akakaze waxolisa. 