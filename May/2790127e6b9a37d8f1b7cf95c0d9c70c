Okhulumela amaphoyisa KwaZulu-Natal, uCaptain Nqobile Gwala, uthe amaphoyisa abenomkhankaso wokulwa nobugebengu ngesikhathi emisa imoto ebihamba indoda nowesifazane. Imoto iseshiwe kwatholwa kuyo amaphasela ensangu anesisindo esingaphezu kuka-60kg. Indoda (45) nowesifazane (48) babe sebeboshwa. Babekwe icala lokutholwa nensangu. Bazovela namuhla enkantolo yeMantshi ePaulpietersburg. Komunye umkhankaso obungoLwesihlanu obuwenziwe wuphiko olulwa nezidakamizwa nezibhamu lubambisene neTask Team yaseThekwini, kuboshwe indoda (32) etholwe ne-heroin. Kuthiwa indoda ibihambisa izidakamizwa emakethe kuWarwick Avenue isuka eDalton. Izidakamizwa ezitholiwe zingabiza uR11 000. Ibekwe icala lokutholwa nezidakamizwa, izovela enkantolo yeMantshi eThekwini namhlanje. Umkhuzi wamaphoyisa KwaZulu-Natal uLt General Khombinkosi Jula uncome amaphoyisa ngokuzimisela kwawo ukulwa nokudayiswa kwezidakamizwa esifundazweni.