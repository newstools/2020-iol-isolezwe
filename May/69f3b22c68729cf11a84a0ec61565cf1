 LUSEYINDIDA udaba lwesiguli okubikwa ukuthi sishayeke phansi safa esibhedlela eSt Mary’s eMarianhill ngoLwesihlanu.  UMnuz Thokozani Gumede (okukholelwa ukuthi ngowaseJozini, kuthiwa uwe endaweni ephakeme kulesi sibhedlela kade esalinde ukuthi athole ukwelashwa kusona. Akucaci ukuthi ungena kulesi sibhedlela nje ubephethwe yini.  Umthombo ongaphakathi kulesi sibhedlela utshele leli phephandaba ukuthi ukugcwala kweziguli ngokweqile, kwenza ukuthi kuphithizele ngendlela exakile kulesi sibhedlela okwenza ukuthi iziguli zingabe zisathola ukunakekelwa okuzifanele.  “Ezinye zazo zigcina sezimi noma kuphi nasezindaweni eziyingozi eziphakeme. Nalesi esishonile sithole ukuthi kade sesiphezulu esitezi sokuqala emawadini esingazi ukuthi sifinyelele kanjani ngoba besisalindele ukuthi sitholelwe iwodi esizolaliswa kuyona,” kusho umthombo.  Uthe nesibhedlela besizama ngazo zonke izindlela ukuthi udaba lungaputshuki njengoba sekuthathe izinsuku ezimbili abomndeni waso bengazange bafike bazosibona. Lithintwa ilungu lomndeni elinqabile nokuzisho ukuthi lingubani ngezikhathi zasekuseni, liqale lathi basesendleleni evela eJozini basalibangise esibhedlela eMariannhill.  “Ngizocela ungithinte ngo-2 ntambama ngoba sisazoqala epolice station eMariannhill,” kusho lona. Libuzwa ukuthi bayokwenzani amaphoyiseni, lithe konke bazokuchaza uma sebephuma khona.  Ngesikhathi okuvunyelwene ngaso, liphinde labala esinye futhi isikhathi. Okuphawulekile ngenkathi kuxhunyanwa nalo leli lungu, belihlale lithi babhizi akulindelwe omunye ozokhulumela umndeni. Ngenkathi usalindisiwe amanye amalungu omndeni abezwakala ekhuluma ethi awazimisele ukuphawula ngoba awazi ubani osegijime wayobikela abezindaba. “Mtshele ukuthi ngeke sikwazi ukuphawula,” kusho omunye obekhuluma eduze kocingo.  "Abaphathi besibhedlela bebehlangene nezihlobo zesiguli namhlanje bezichazela ukuthi kwenzekeni, nangemizamo enqala engaphumelelanga  ukuhlenga impilo yesiguli emva kwesehlakalo," kusho uMnuz Ntokozo Mapisa okhulumela uMnyango wezeMpilo KwaZulu-Natal. Uthe ngeke baphawule kakhulu ngoba udaba selusezandleni zabomthetho.  Okhulumela amaphoyisa kulesi sifundazwe, uCaptain Nqobile Gwala, ukuqinisekisile ukuthi kunecala elivulwe esiteshini samaphoyisa eMariannhill eliphenywa amaphoyisa. 