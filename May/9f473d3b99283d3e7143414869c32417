INHLANGANO yezepolitiki i-African Christian Democratic Party (ACDP) ngoLwesithathu imemezele ukuthi isifuna umengameli Cyril Ramaphosa akuhoxise manje ukuvalwa kwezwe ngenxa yeCovid-19. I-ACDP ikhale ngokuthi uRamaphosa ngesikhathi ekhankasela ubumengamelli wayekhuluma ngokufukula umnotho wakuleli ngemuva 'kweminyaka eyamosheka' ngaphansi kobuholi bukamengameli Jacob Zuma athatha izintambo kuye kwi-ANC. "Ngokubona kwethu umnotho waseNingizimu Afrika ubhekene nezivunguvungu. Ngaphambi kokuthi athathe izintambo kuMnuz Jacob Zuma, umengameli Ramaphosa ubekhala ngeminyaka eyisishiyagalolunye eyamosheka ngaphansi kobuholi bukaZuma. Ngokwezibalo kuvela ukuthi izwe lalahlekelwa imali elinganiselwa kuR1 trillion," kusho iphini likamengameli we-ACDP uMnuzÂ Wayne Thring. Uthe i-ANC eholwa nguRamaphosa 'entsha' isazifanela nendala ngoba izithembiso zakhe azikafezwa. "Ngaphansi kweqembu elibusayo abantu basahlupheka, basaphila ngokungalingani, nesibalo sabangasebenzi sisanyuka. Isimo somnotho esizithola kuso sifakwe kuso ngabomu njengoba bekudliwa izimali zikahulumeni. Kulobo bunzima esibhekene nabo sesibhekene nobhubhane iCovid-19 oselumise nse umnotho emhlabeni wonke. Ngokwezazi zomnotho, umnotho waseNingizimu Afrika ungase uphinde wehle ngo-5% kuya ku-10% uma sekudlule ukuvalwa kwezwe. "Ngaphezu kwalokho, isigidi sabantu singase sijoyine isibalo sabantu abangasebenzi kuleli, okuzosusa isibalo sabangasebenzi ku-38% siye ngaphezulu kuka-50% ngemuva kokuvalwa kwezwe. Inhlangano yabasebenzi iSouth African Employers Association iveze ukuthi u-68% wamabhizinisi akuleli ungasinda aqhubeke ukusebenza ngemuva kokuvala amasonto amathathu, kodwa u-28% kuphela othe ungakwazi ukusebenza uma kuvalwa isikhathi esingaphezulu kwenyanga," kusho u-Thring. UThring uphinde waveza ukuthi ngokwezazi zomnotho nenhlalakahle, uma ungahoxiswa maduze uthaqa abantu bakuleli bazobhekana nesimo esishube kakhulu kuneCovid-19 ngenxa yendlala. Uthe kusukela ngo-Ephreli 13 bafaka isicelo kuhulumeni ukuthi kubekwe phambili umnotho ngoba uma unganakwa umthelela walokho uzokwenza iCovid-19 ibukeke njengesidlo sasepaki. "Yingakho sicela ihoxiswe njengamanje yonke imigomo yokuvalwa kwezwe ethinta umnotho, lokho sifuna kwenziwe ngendlela ezoqinisekisa ukuphepha kwabasebenzi."    