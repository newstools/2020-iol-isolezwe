IBANDLA elinezigidi zamakholwa kuleli, iZion Christian Church (ZCC), seliphumele obala lathi ngeke lona liqhubeke nokukhonza phezu kokuthi uMengameli Cyril Ramaphosa ememezele ukuthi amabandla asengaqhubeka nokuhlangana adumise esigabeni sesithathu sikathaqa esiqala ngoMsombuluko. Ngokwesitatimende esikhishwe umphathi waleli bandla, uMbhishobhi uDkt Barnabas Lekganyane, leli bandla lisazoqhubeka nokungazibambi izinkonzo kuze kube amalungu alo ayaziswa ngokuhamba kwesikhathi. Ngokwesitatimende sikaDkt Lekganyane, akukabi yisikhathi esiphephile ukuthi leli bandla lingaqala izinhlanganyelo zokukhonza. Imizamo yokuthola okhulumela leli bandla uMnuz Emmanuel Motolla ukuthi aphawule nangokunye, ayizange iphumelele. Ucingo lwakhe belikhala lungabanjwa. Ngakolunye uhlangothi amanye amabandla athe ami ngomumo ngoba kade alomela izwi leNkosi. “Bese sibekezele kakhulu ngokungahlanganyeli emasontweni. Ukuhlala esinye isikhathi eside bese kuzokusho ukuthi abantu kade bafa emoyeni ngaphambi kokuthi bafe enyameni,” kusho uMbhishobhi Nkosinathi Ndwendwe webandla lamaSheshi. Uthe bazimisele njengebandla ukugcina imibandlela yokuhlonipha ukungangenwa yiCovid-19 njengebandla.  Ngenxa yesibalo esiyingcosana sokuvumeleka kwabantu abangu-50 kuphela esimenyezelwe umengameli, uthe bahlela ukuthi izinkonzo zibanjwe phakathi nezinsuku, okanye kabili ngeSonto ukugcina isibalo esanele.  UCardinal Wilfrid Napier webandla lamaRoma aKhatholika, uthe abaPristi baleli bandla  sebekulungele ukubamba izinkonzo nokulandela yonke imigomo ebekiwe yokuzivikela kwi-Covid-19 kuwo wonke amagatsha aleli bandla.  “Kona ngeke kube yinto elula kodwa zonke izinhlelo zimi ngomumo. Engifisa ukukusho ukuthi ngeke kube wukuthi njengoba umengameli esememezele, nathi ngesonto elizayo sizobe sesisenkonzweni. Kusazosithatha isikhathi ukuthi sikuhlelele lokho,” kuchaza yena.  NgokaMbhishobhi MJH Ubane webandla lamaLuthela kuleli, uthe bazimisele ngokuthi bangabi budedengu uma sebekhonza ngoba nakhu benziwa yinjabulo yokuphindela ekudumiseni uMdali.  “Sizolandela yonke imibandela njengokugeza izandla, ukugqoka izifonyo, ukufutha izindawo zokukhonzela nokwenza zonke izidingo zokuzivikela kwiCovid-19,” kusho yena. Naye ukugcizelele ukuthi kunezinkonzo abazozenza zilandelana ngamaSonto ukugcina isibalo esifanele sabantu abangu-50.   