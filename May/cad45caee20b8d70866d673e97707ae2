Izikweletu okukhulunywa ngazo zihlanganisa umshwalense nezikweletu zezimoto nezinye ezidla abathengi uR4.3 billion. Abanikwe ikhefu lokukhokha yilabo abathikanyezwe yiCovid-19. Isikhulu esiphezulu sakwaFNB, uMnuz Jacques Celliers sithe banqume ukwehlisa umthwalo emahlombe amakhasimende abo ngokuwanika ikhefu lezinyanga ezintathu engakhokheli izikweletu zawo. Uthe bahlunge amakhasimende akhokha ngesikhathi abawabonayo ukuthi athikamezekile njengoba kuneCovid-19. Uthe bazobeseka nosomabhizinisi abancane noma sekudlule iCovid-19 ukuqinisekisa ukuthi izinkampani zabo ziyasebenza. UMnuz Chris De Kock, oyisikhulu sakwaWesbank uthe baningi abantu ababathintile befuna ukunikwa ikhefu lokukhokha izikweletu ezenza uR951 million. Uthe amakhasimende akwaWesbank ayakwazi ukufaka izicelo zekhefu ngokuvakashela * -www.wesbank.co.za AbakwaFNB bathe amakhasimende awu-127 000 anikwe ama-overdraft, kwathi awu-83 000 anikwa ikhefu lokukhokhela ama-personal loans kanti awu-33 000 anikwe ikhefu lokukhokhela izikweletu zezindlu. I-FNB akusilo lodwa ibhange elinika amakhasimende alo ikhefu lokukhokhela izikweletu kwazise neNedbank inazo izinhlelo zokwehlisa umthwalo emahlombe abathengi ngokwehlisa imali abayikhokhela izikweletu ezihlukene. INedbank yehlise izikweletu zabanye abathengi ngo-50% okubalwa ezama-credit card, ezezindlu nezinye ezihlukene. Amanye amabhange athumela abathengi imiyalezo yokuthi bafake izicelo zokunikwa ikhefu lokukhokha.