UMFELOKAZI womrepha uJabulani "HHP" Tsambo uhambela phezulu kulezi zinsuku emva kokunqoba icala ebese lidonse isikhathi eside eNkantolo eNkulu yaseSouth Gauteng, ngoLwesine. Bese kuyihlandla lesibili uLerato Sengadi equmba phansi umndeni wakwaTsambo njengoba bewuphikisana nokuthi athathwe njengonkosikazi osemthethweni kaHHP.Â  ULerato uthe angawina wafaka kwiTwitter umphumela wecala obuqinisekisa ukuthi inkantolo enkulu yokudlulisa amacala imkhiphe phambili. Ubhale ukuthi: "Namhlanje, 30 Ephreli 2020, iNkantolo eNkulu yokuDlulisela amaCala eNingizimu Afrika, ingikhiphe phambili ecaleni ebelidlulisiwe phakathi kukaTsambo noSengadi." AbakwaTsambo badlulisa icala emuva kokuba uLerato abizwa ngonkosikazi osemthethweni kodwa oshade ngokwesintu ngo-2008. AbakwaTsambo bashaya phansi ngonyawo, bephika ukuthi uLerato ungumlobokazi wabo. ULerato uthe uma sekuphele ukuvalwa kwezwe thaqa uzobe esehlela ukwakhela umyeni wakhe itshe lesikhumbuzo. "Uma nje sekudlule umgonqo ngizobe sengikwazi ukufakela umuntu wami itshe lesikhumbuzo. Ukuthi ubelele kanjalo futhi ngivinjiwe ukumenzela okumfanele bekungihlupha sone lesi sikhathi. Kodwa uNkulunkulu akasona isilima. Ekugcineni sengizokwenza okulungile." UHHP watholakala eshonile emzini oseRandburg ngo-Okthoba 24 nyakenye.