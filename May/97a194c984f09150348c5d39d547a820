Izikhulu, ebeziholwa yiMeya, uMnuz Nkosinathi Chili, zigcine zingakwazanga ukungena epulazini elikhulukazi eliku-ward 3 enkompolo eyaziwa ngokuthi iKwaKholense. Elandisa uChili uthe bebethi bayosiza abantu ngesikhathi behlangana nezimbila zithutha ziholwa emhlophe phambili. “Siyaphoqeka ukuthi sivule icala. Ngenhlanhla enkulu namaphoyisa azwile ngokuxoshwa kwethu. Azifikele mathupha nawo abona ukuthi siphume ngesamagundane sikhishwa ngabamhlophe endaweni ebesicabanga ukuthi ngeyethu, indawo ekhona lapha eNingizimu Afrika. Akukwazi ukuthi kuthiwe kukhona lapho singangeni khona endaweni yethu,” kusho uChili. Uthe badumele ngokuxoshwa kade bethi bayosiza abantu abavotela uhulumeni. “’Omunye wabaphathi bendawo ngimfonelile ngithi akuxoxwe kodwa unqabile ukuzehlisa. Esikhundleni salokho usisabisile wathi kwalapho esihleli khona ufisa ngabe kuthiwa siyasuka ngoba sisukile epulazini sama kwesinye isitolo,” kusho uChili. Uthe bazoqhubeka nokudlulisa izinsiza emphakathini. “Siyazi ukuthi abantu bakithi ikakhulukazi lapha eNdwedwe balambile. Siyaqhubeka njengomkhandlu ukuqinisekisa ukuthi abantu siyabanika izijumbane zokudla. Sinohlelo lokulwa nendlala emphakathini wethu,” kusho uChili. Ngeledlule, umkhandlu ngokubambisana nenhlangano ezimele edume umhlaba wonke ngokusiza, iGift of the Givers, banikelele imindeni ehlukeni ngezijumbane zokudla. Uthe bazozama ukuthi basize wonke umuntu odingayo endaweni. Imizamo yokuthola umlimi osolwa ngokuxosha abasebenzi bakwamasipala ayiphumelelanga.