SESINYUKELE ku-7 572 isibalo sabantu osekuqinisekisiwe ukuthi bahaqwe yigciwane iCovid-19 kuleli, kanti isibalo sababulawe yileli gciwane sinyukele ku-148. Lokhu kuqinisekiswe nguNgqongqoshe wezeMpilo kuleli uDkt Zweli Mkhize ngoLwesibili ebusuku. Isibalo sabahaqekile sinyuke ngo-352 kanti esabashonile sinyuke ngabalishumi uma kuqhathaniswa nezibalo ezimenyezelwe ngoMsombuluko. Sebebalelwa ngaphezulu kuka-268 000 abantu asebehlolelwe iCorona kuleli kanti abawu-10 000 kubo bahlolwe kumahora awu-24 edlule. #COVID19 Statistics in South Africa as at 05 May 2020. pic.twitter.com/I2476c7kDe  EWestern Cape isibalo sabahaqekile sesifinyelele ku-3 609, eGauteng bawu-1 697 kanti KwaZulu-Natal bawu-1 142 abahaqekile. IWestern Cape iphinde ibe nesibalo esiphezulu sabashonile kunazo zonke ezinye izifundazwe kanti izolo kumenyezelwe ukuthi kwabayishumi abashonile, abayisikhombisa abakulesi sifundazwe. Kuzokhathaza abaningi ukunyuka kwesibalo sabantu abathelelekayo ngosuku njengoba sekweqe u-300 ezinsukwini ezimbalwa ezidlule. Kusukela ngoMeyi 1 kuya ku-Meyi 5 isibalo sabantu abahaqekile kuleli sinyuke ngo-1 925. NgoMeyi 1 izwe lingene esigabeni sesine sikathaqa okuhambisana nokuxegiswa kweminye yemithetho ebekiwe. Uhulumeni ubeke eminye imithetho ukuqinisekisa ukuphepha kwabantu, njengokuphoqwa kwabantu ukuthi bafake izifonyo ngaso sonke isikhathi uma besemphakathini. Nezinkampani zibekelwe umgomo wokuthi ziqinisekise ukuthi zihlinzeka abasebenzi ngezifonyo kuphinde kube khona nezibulali magciwane endaweni yokusebenza. Izolo umengameli Cyril Ramaphosa uhambele isifundazwe iKZN ukuzohlola ukuthi isifundazwe siqhuba kanjani empini yokulwa naleli gciwane. Uveze ukuthi uhlabeke umxhwele ngomsebenzi owenziwa yisifundazwe kulandela ukuvakashela isibhedlela esisha iDr Pixley Ka Isaka Seme Hospital athe sizosiza kakhulu empini naleli gciwane njengoba ososayensi beveze ukuthi lisazosabalala ngamandla kuleli. President Cyril Ramaphosa wraps up visit to KZN today and expresses his satisfaction at the state of readiness of the province in fighting #COVID19 @PresidencyZA @GovernmentZA pic.twitter.com/WOvBRgayT4