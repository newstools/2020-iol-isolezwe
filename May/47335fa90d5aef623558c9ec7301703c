NgoMgqibelo kutholwe izidumbu zabafana ababili eMbali e-18, okusolwa ukuthi bashaywe amalungu omphakathi baze bashona. Laba kuthiwa baneminyaka eko-20. Isolezwe lithole ukuthi ababulewe bebesolwa ngezenzo zobugebengu endaweni okwenze umphakathi wabashaya baze bashonela khona lapho. Umthombo osondelene nalesi sehlo, ocele ukungadalulwa, uthe laba bekuthiwa bayantshontsha. “Kube nezigameko eziningi zokugqekezelwa kwabantu endaweni kwabe sekusolwa laba ababulewe. Kuthiwa bashaywe wumphakathi baze bashona,” kusho umthombo. Kwesinye isehlo, khona ngoMgqibelo, kutholwe isidumbu somunye wesilisa eMbali e-15. Umufi kuthiwa uneminyaka engu-26, kanti ubenemivimbo yokushaywa, nakho okusolwa umphakathi. Umthombo osondelene nalo lolu daba, uthe: “Umufi ubesolwa ngokuhlalisa lubhojozi amalungu omphakathi ale ndawo, okuholelwe ukuba agcine eshaywe wumphakathi.” Okhulumela amaphoyisa KwaZulu-Natal, uCol Thembheka Mbele, uthe baphenya amacala amathathu okubulala. “Sithole izidumbu ezimbili zabaselisa abaneminyaka eko-20. Kusolwa ukuthi bashaywe baze bashona eMbali. Amaphoyisa asePlessislaer avule amacala amabili okubulala. Kwesinye isehlo esenzeke eMbali e-15 ngoMgqibelo, kutholwe isidumbu sowesilisa oneminyaka engu-26 enemivimbo yokushaywa. Womathathu la macala okubulala ayaphenywa, akekho osaboshiwe,” kusho uCol Mbele. Amaphoyisa anxuse ongaba nolwazi ngokubulawa kwalaba ukuba axhumane nawo kunoma yisiphi isiteshi.