UCele ufikele esiteshisi samaphoyisa ePlessislaer, eMgungundlovu, wahambela enxanxatheleni yezitolo KwaMabulala eDambuza, waya naseGreater Edendale Mall, wabonakala nalapho bekunezivimbamgwaqo khona ezahlukene eMbali. UCele esekhuluma nabezindaba uthe uyaqala ngqa ukuya endaweni lapho ecelwe khona ukuba avule utshwala njengaseMgungundlovu. “Okungijabulisile wukuthi ezinxanxatheleni abaphathi bazo benza konke ukuhambisana nemithetho kathaqa. Ababangenisi abantu abangafakile izifoyo ngaphakathi ezitolo futhi zonke izitolo zithela abantu ngezibulalimagciwane. Okudumazayo nokho wukuthi abantu emalokishini bayazichanasela nje, abazi nanyaka, ngathi akwenzekalanga lutho. Abazifaki izifonyo uma behamba emgwaqweni. Angiphathi-ke utshwala, selokhu ngifikile kule ndawo abantu engihlangana nabo bayangincenga ukuba ngivule utshwala. Ngiyayiqala indawo enabantu abaningi kangaka abafuna utshwala,” kusho uCele ehleka. Enxanxatheleni yezitolo KwaMabulala, kube nensizwa ebihamba lapho kupakwa khona izimoto ingasifakile isifonyo ezithele olakeni lukaCele wayithethisa waze wayithengela isifonyo ebesidayiswa omunye wesifazane kule ndawo. “Asigxilile kakhulu ekutheni abantu baphula umthetho ngokungafaki izifonyo kodwa okumqoka kakhulu ukuthi bafaka impilo yabo engozini enkulu, baphinde bafake enkingeni yokuthelela labo abaseduze nabo. Abantu kumele silokhu sibafundisa ukuthi iCorona iyingozi kangakanani,” kusho uCele. UCele ebelokhu evinjwa abantu enxanxatheleni yezitolo bembuza ukuthi utshwala kanti ngempela buyovulwa kusiphi isigaba. UCele uthe: “Uma sesihlezi nekomiti elibhekelele imithetho kathaqa, siyobheka ukuthi ngabe isigaba sesithathu sithini ngokuvulwa kwezindawo ezidayisa utshwala. Okwamanje into esingakayikhulumi nje utshwala abuvumelekile, ngisho nalobu obugaywa emakhaya ngenhloso yokubudayisa abuvumelekile. Abantu kumele bazi ukuthi lokhu esisabhekene nakho kusekuncane kwamanye amazwe bashona ubuthaphuthaphu ngenxa yeCorona. Kusemqoka ukuba sibheke impilo kuqala, indaba yotshwala siyibeke eceleni. Uthe empeleni nje ukuvalwa kwezindawo zokucima ukoma sekulekelele kakhulu ekwehliseni isibalo sobugebengu. “Abantu abaningi ubuthola ukuthi badlwengulwa uma bephuma emathaveni, kudlwengulwe naphakathi emathaveni. Selokhu kuvalwe utshwala ngithola ukuthi izibalo zezigameko zobugebengu zehle kakhulu. Kukancane ezibhedlela kufika abantu abanamanxeba okugwazwa noma ukudutshulwa,” kusho uCele.