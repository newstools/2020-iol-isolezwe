Lezi zindaba zimenyezelwe wuSihlalo weFederal Council uNkk Helen Zille othe ingqungquthela izokwenziwa kusetshenziswa ubuchwepheshe besimanje okusho ukuthi izoba yi-virtual conference ngenxa yezingqinamba ze-Covid-19. Uthe lesi sinqumo sithathwe emuva komhlangano wangoMgqibelo weFederal Executive nawo obuwenziwa kusetshenziswa ubuchwepheshe. Phakathi kwabangenele ukhetho lokuhola iDA kukhona oyiholayo uMnuz John Steenhuizen, uNksz Mbali Ntuli noMnuz John Moodey. “Sizodlulisela izinhlelo zokwenza i-virtual conference kwi-Federal Council ngoJulayi ngoba kusuka manje sesizoqala senze izinhlelo zethu. Kufanele siqinisekise ukuthi ingqungquthela yenzeka ngohlelo oluphephile oluzonika wonke amalungu ithuba lokukhetha ubuholi kahle,” kusho uNkk Zille. Uthe selokhu kuqale uhlelo lokuvalwa kwezwe izinhlelo zabo eziningi bazenza besebenzisa ubuchwepheshe. “Kuzothi kufika isikhathi sengqungquthela, zonke izinhlelo zethu zizobe zisebenza kahle online. Abantu bayazifundisa ukusebenzisa ubuchwepheshe. Siyabusebenzisa ngoba nasezifundazweni nakumakhokhasi kwenziwa imihlangano online noma ngama-video,” kusho uNkk Zille. Uthe bazobe bengaqali ukwenza ukhetho online ngoba bake bayikhetha nemeya besebenzisa lolu hlelo. “Sizoba yiqembu lokuqala eNingizimu Afrika ukwenza ingqungquthela yemigomo yohulumeni basekhaya online ngoMeyi 29. Sesiqala izinhlelo zethu zokwenza usomqulu wokhetho lohulumeni basekhaya oluzoba ngo-2021,” kusho uNkk Zille. Khonamanjalo iDA iludlulisele enkantolo udaba lokuvalwa kwezwe ukuvikela abantu kwiCovid-19. UNkk Zille uthe lolu hlelo lukathaqa aluhambisana nomthethosisekelo bafuna kuvulwe izwe izinkampani zisebenze ukuze umnotho uzosimama. “Uma izinkampani zilandela imithetho yokuphepha ziqinisekisa ukuthi indawo yokusebenzela ihlanzekile, abasebenzi babe nezifonyo futhi bangacinani asikho isidingo sokuthi zivalwe. Kulambisa abantu ukuvalwa kwezinkampani. Ekathaqa ayikho kumthethosisekelo sizoyilwa,” kusho uNkk Zille.  * Funda ingosi yomkhulumeli we-DA kwezoLimo ekhasini 10