Amaxhwele ajabula wodwa ngesikhathi uMengameli Cyril Ramaphosa ememezela ukuthi usuzovunyelwa ukudayiswa ugwayi kodwa uDkt Dlamini Zuma wabuye wakuguqula lokho wathi ngeke udayise. Abaningi basola ukuthi nguDkt Dlamini Zuma obangele ukuthi ichithwe indaba yokudayiswa kukagwayi. Esitatimendeni esithunyelelwe abezindaba, uNobhala-jikelele we-ANCWL, uNkk Meokgo Matuba, uthe njengombutho wabesifazane kaKhongolose bakhathazekile ngokuhlaselwa kukaDkt Dlamini Zuma ngodaba lokudayiswa kukagwayi. “I-ANCWL iyalihlonipha ilungelo labantu lokukhuluma kodwa ngeke ize ithule uma abantu besebenzisa inzondo yabo ukuhlasela abanye abantu,” kusho uNkk Matuba. Uthe isono sikaDkt Dlamini Zuma wukutshela ithimba elisebenza udaba lwe-Covid 19 ukuthi ukudayiswa kukagwayi ngeke kuze kuvunyelwe esigabeni sesine. “UNgqongqoshe uDlamini Zuma wamemezela isinqumo esathathwa yithimba, wuSihlalo wakhe, umengameli, akusona isinqumo sakhe yedwa ukuthi ukudayiswa kukagwayi akuvumelekile,” kusho uNkk Matuba. Uthe i-ANCWL yahambisa izethulo zayo phakathi kwazo obekukhona nesiphakamiso ebesiphikisana nokudayiswa kukagwayi ngesigaba sesine sokuvalwa kwezwe. “Siyi i-ANCWL siyakuphika ukudayiswa kukagwayi. Lokhu sikusho ngoba kuncike ocwaningweni olwenziwe yi-World Health Organization (WHO), ethi igciwane leCovid 19, lincikene nezempilo,” kusho uNkk Matuba. Uthe uhulumeni kumele asivikele isinqumo sakhe kulolu daba kunoma ngubani ongafuna ukusiphonsela inselelo ngisho enkantolo. “Ukuphuma iqhubu noDkt Dlamini Zuma kuthiwe nguyena ongafuni kudayiswe ugwayi kwenziwe ngamabomu ukuze kubukeke sengathi akamhloniphi umengameli,” kusho uNkk Matuba.