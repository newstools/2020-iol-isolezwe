UNkk Wendy Alberts, oyisikhulu seRestaurants Association of South Africa, uthe indaba yokudiliva ukudla ayibasebenzeli ngoba ifaka izindleko eziningi abangazi ukuthi bazozikhokhela ngani. “Siyacela uhulumeni avule uhlelo lokuthi abantu bazilandele ukudla. Le nto yokuthi badilivelwe yizindawo zokudlela, isifakela izindleko ezizowisa amabhizinisi ethu. Kufanele siqinisekise ukuthi abashayeli abadiliva ukudla banezifonyo, amagilavu nezibulalimagciwane. Asinayo imali yokuthenga zonke lezi zinto. Alusisebenzeli neze uhlelo lokudiliva ukudla sifuna abantu bazilandele,” kusho uNkk Alberts. Uthe uma uhulumeni engalubuyisi uhlelo lokuthi abantu bazilandele ukudla, ziningi izindawo zokudlela ezizovalwa ngoba osomabhizinisi abakulo mkhakha abayenzi imali njengamanje. “Simbhalele uhulumeni simcela ukuthi avule uhlelo lokuthi abantu bazilandele ukudla kodwa ulokhu ethi uzobuyela kuthina. Ngesikhathi besacabanga ukuthi bazosiphendula bathini izinkampani zethu zingena ezikweletini. Uma isimo siqhubeka kanjena baningi abazophelelwa wumsebenzi uma kuwa amabhizinisi akulo mkhakha,” kusho uNkk Alberts. Uthe ngisho izitolo ezijwayele ukusebenzisa uhlelo lokudiliva nazo zishayekile ngoba izinkampani ezidilivayo zisebenza ngekhomishini. UMnuz Bonga Shange, weMashamplanez Lounge, uthe alihambi kahle ibhizinisi lakhe kulesi sikhathi sokudiliva ukudla ngoba abantu baselokishini abayijwayele le ndaba. “Elokishini abantu bajwayele ukufaka i-oda bese bezilandela ukudla kwabo. Manje umuntu ufike athenge ukudla kukaR50 bese etshelwa ukuthi ukumdilivela kuzobiza uR70 avele ayeke ukuthenga. Kungcono ukube uhulumeni uvula uhlelo lokuthi abantu bazilandele ukudla,” kusho uShange. Uthe uhulumeni akufanele abaphathe ngendlela efanayo namabhizinisi asebenzela koFlorida naseMhlanga ajwayele ukudiliva noma izwe lingavaliwe. Ubalule ukuthi uhulumeni uyabavumela abantu ukuthi bayothenga igilosa ezitolo bahlale amahora amathathu kodwa uyabanqabela ukuthi bayothenga ukudla okuphekiwe nenyama eyosiwe ezitolo zokudlela ezifana neMashamplanez. “Abantu bayavunyelwa ukuthi bayoma kolayini ezitolo kodwa abavunyelwa ukuthi bafake ama-oda bese bezilandela ukudla kwabo ezindaweni zethu,” kusho uShange.