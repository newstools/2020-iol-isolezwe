UMnuz Mxolisi Gebashe (44) wakule ndawo, kuthiwa ugcine ukubonakala ehamba nomngani wakhe ngo-Ephreli 10. Kuthiwa babeyophuza utshwala obugaywe ekhaya (imfulamfulamfula) komunye umuzi njengoba utshwala buvaliwe okuhambisana nokuvalwa kokusebenza kwezwe ukulwa nobhubhane. Umalume wakhe, uMnuz Nhlanhla Dzanibe, uthe ngokomngani ababehamba naye, wagwazwa ngumuntu owaziwayo endaweni. “Umngani uma ebuzwa uthi kwathengwa umbulali ngoR300, abathenga ngawo utshwala. Uthi wagwazwa walahlwa emfuleni. Akatholakali kulowo mfula. Uboshwe wabuye wadedelwa kwathiwa ubufakazi abutholakali. Siwumndeni sidukuza ebumnyaneni asazi ukuthi yikuphi okumele sikukholwe. "Amaphoyisa ebesithembe ukuthi angasisiza athi ubufakazi abuhlangani, yize lo mngani ethi umshana wabulawa. Abophiko lwamaphoyisa lokutakula, bafika babheka emfuleni, bangamthola. Amaphoyisa aseMzimkhulu ami ekutheni ubufakazi abuhlangani kodwa umuntu ulahlekile, obehamba naye uthi ubulewe,” kusho yena. Uthe yingakho bewumphakathi bethathe isinqumo sokuthi kusukela ngeSonto bahambe bebheka emihosheni nasemfuleni ngoba amaphoyisa ehlulekile. “Asisenandaba nezinto ezishiwoyo zokuthi abantu kumele bangahlangani ndawonye ngoba amaphoyisa ebesiwethembile awasisizi ngalutho,” kusho yena. UCapt Nqobile Gwala okhulumela amaphoyisa kulesi sifundazwe, uthe kuvulwe icala lokulahleka komuntu eliphenywa ngamaphoyisa aseMzimkhulu. Uthe uphiko lwamaphoyisa lokutakula luyawusiza umndeni ngokubheka odukile.