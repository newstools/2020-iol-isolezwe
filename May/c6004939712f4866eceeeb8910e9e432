ISIKHUNGO esiholela izibonelelo kuleli, iSouth African Social Security Agency (SASSA), sesixolisile kubantu abahola izibonelelo ngobuhixihixi obenze ukuthi inqwaba yezaguga zibuyele emakhaya zilambatha. Lesi sikhungo sithi lokhu okwenzeke namhlanje kwenzeke ngenxa yomthamo womsebenzi ababhekane nawo njengoba kudingeke ukuthi  benze izindlela ezimbili zokukhokhelwa kwabantu abahola izibonelelo. Namhlanje ekuseni izaguga nezihola emishinini yemali imali, zifike kukhala ibhungane kuma-akhawunti. Ngokwesitatimende esikhishwe yilesi sikhungo, ngokwezihlelo, namhlanje bekumele kuholelwe abadala nabaphila nokukhubazeka. Lokhu bekulindeleke ukuthi kwenzeke kusukela namhlanje kuze kube yikusasa. Abanye abazolandela okwesibili, abazohola isibonelelo sezingane, iFoster Child Grant neCare Dependency Grant ngoLwesithathu ngoMeyi 6. “Ngenxa yobuhixihixi bemishini esibe nabo, abanye abakwazanga ukuthola izibonelelo zabo namhlanje. Nokho iSASSA isikwazile ukuxazulula le nkinga, okusho ukuthi imali yezibonelelo kulabo obekumele bayithole namhlanje, sebezoyithola isifakwe kuma akhawunti abo asebhange emva kuka-3 ntambama,” kusho isitatimende. Siphinde sathi abanye bazokwazi ukuyithola kusasa. Abahola izibonelelo eposini nabanamakhadi akwaSASSA, bangaya eposini eliseduze nabo ukuze bathole imali yabo eposini. ISASSA ixolisile ngalokhu, yathi abadinga eminye imininingwane bangashayela le nombolo: 033 846 3400 noma ethi: 0800 601011. 