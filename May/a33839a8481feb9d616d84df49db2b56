ISIFO se-Corona nokuvalwa kwezwe thaqa, kuthunuke izilonda ebezisabhibha emphakathini waseMlaza owawuhlaselwe yizikhukhula nyakenye. Kuleli lokishi, eliseningizimu yeTheku, kwamuka imizi engu-124 kwathi abantu abangu-14 bashona. Esinye sezisulu zalezi zikhukhula, nguNkk Thoko Mlangeni, othe wasala dengwane njengoba kwadilika zonke izindlu futhi kwemuka yonke impahla, bonke ekhaya basala nababekugqokile. “Ngithwele kanzima lapha ekhaya ngoba ngiyaphoqeleka ukuba ngondle izingane zami ezinhlanu nabazukulu abayisithupha ngemali yesibonelelo sikahulumeni,” kusho uNkk Mlangeni osehamba ngesihlalo esinamasondo ngenxa yokuhlaselwa yisifo sohlangothi. Ezinye izakhamuzi zithe isifo se-Corona sifike saqeda kakhulu ngazo njengoba beziziphilisa ngokubamba amatoho, okuyinto egcine ishabalele okwamazolo ebona ilanga. Usizi lwalo mndeni oyisihlanu luhambe lwaze lwafinyelela nakosomabhizinisi baseThekwini, uMnuz Musa Zulu noNkk Thuli Zulu, beMaz Herbal Products, abanikele ngezijumbane zokudla ngokubambisana noMnuz Lwazi Nqetho weShadows Outdoor Events. Echaza uNkk Mlangeni, uthe uZulu wayefikile nanyakenye ngesikhathi besanda kucekelwa phansi yizikhukhula nakhona wafike waphonsa intshe esivivaneni. “Lokhu kudla kuzokwenza omkhulu umehluko ngoba ngeke ngikuthenge kule nyanga. Siyazibongela kakhulu kwaMaz,” kuphetha uNkk Mlangeni. UZulu uthe uthinteke kakhulu uma ezwa ngokuxakeka kwale mindeni. “Sithe asingayekeleli uhulumeni afukuze yedwa nathi njengosomabhizinisi asebephumelele, asiphonse itshe esivivaneni ngoba siyaphila ngabantu abathenga imikhiqizo yethu. “Yingakho ngithe nathi asilekelele. Ngibuye ngababhansela ngezifonyo nangezibulalimagciwane esezikhiqizwa yinkampani yami,” kuphetha uZulu. UZulu utheleke kule ndawo ehambisana namaciko akulesi sifundazwe okunguMdu Ntombela noThofo Goge beMalini, uThandeka Zulu owayenguNombuso kuZalo noSabelo Ngema be-Afro Soul, umculi wowokholo uJumbo nabanye. Basuke lapho balibangisa kweminye imindeni yaseClermont nasePinetown. 