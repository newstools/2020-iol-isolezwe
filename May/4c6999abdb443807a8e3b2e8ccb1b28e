Isolezwe ngeSonto lihoshe emithonjeni yalo ukuthi uMnuz Shaik Emam Mansoor osePhalamende, uzokhishwa. Kuthiwa isikhundla sakhe sizovalwa ngoMnuz Jeremiah Bhekumthetho Mavundla, owayeyimeya yaKwaNongoma futhi oyisethenjwa seNFP. UMavundla njengamanje uyiPhini likaMengameli weNFP. Kuphinde kwavela nokuthi KwaZulu-Natal kuzoxoshwa uMnuz Vikizitha Mlotshwa, oyimele esiShayamthetho. Isikhundla sakhe kuthiwa sizovalwa ngoMnuz Sibusiso "Shevu’’ Mkhabela waseDumbe, oyilungu lesigungu sokusebenza kweqembu kuzwelonke (NWC). Kuthiwa izincwadi seziphumile zibhekiswe kubaholi zibazisa ngoshintsho. Umthombo othembekile ozazi kahle izindaba zeNFP uthi lezi zinqumo zidingidwe isikhathi eside, kwavunyelwana ukuthi sesishayile sikhathi sokuthi kube noshintsho ukuze iqembu lakhiwe kabusha. Umthombo uthi isinqumo esingujuqu sithathwe emhlanganweni obubanjwe ngohlelo lobuchwepheshe kuleli sonto “Bavuthiwe kakhulu laba abazofakwa manje, nani nizobabona nje besebenza. Lukhulu ushintsho oluzoba khona eqenjini ngoba ubuholi obusha bunamaqhinga amaningi okwenza ngcono isimo manje,’’ kuchaza umthombo. Kulindeleke ukuthi uma kubuyelwa emsebenzini wasePhalamende emuva komvalelandlini, kube sekubonakala abaholi abasha. Abakhishwayo bazotshalwa kwezinye izindawo eqenjini ukuze balekelele ukukhula kwalo ngoba seliqalile lizicijela ukhetho lohulumeni bezindawo olungase lube ngonyaka ozayo. UNobhala-Jikelele weNFP uMnuz Canaan Mdletshe, ukuqinisekisile ukuthi bazoba nazo izinguquko ezikhundleni eziqavile ngenhloso yokwenza ngcono iqembu. “I-NFP isezinhlelweni zokuhlela kabusha ukusebenza kwayo yingakho kuzoba nezinguquko lapha nalapha,’’ kusho uMdletshe. "Akekho umuntu omkhulu kuneqembu bonke bathunywe yilona lapho bekhona. Silungiselela unyaka ozayo manje ngoba sizimisele ukuthi izigi zethu zizwakale." Ugcizelele ukuthi umthetho uyabagunyaza ukuthi babuyekeze uhlu lwabantu ababathuma ezikhundleni zikahulumeni, ishintshe uma ithanda. Uthe isimo sikaMengameli weqembu uNkk Zanele kaMagwaza-Msibi sesingcono kakhulu futhi bazohambisana naye uma sebekhankasa.