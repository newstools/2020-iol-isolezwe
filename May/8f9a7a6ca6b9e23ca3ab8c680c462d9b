UNxesi uthe ukuvunyelwa kwezinye izimboni ukuthi zisebenze akusho ukuthi isimo sizobuyela kwesijwayelekile kodwa kufanele abasebenzi bafake izifonyo, kuhlanzwe izindawo abasebenzela kuzo ukuze baphephe. “Izinkampani kufanele ziqinisekise ukuthi abasebenzi baphephile, zilandele yonke imithetho yokuvikela abantu kwi-Covid-19. Izifonyo kufanele zifakwe ngaso sonke isikhathi. Abasebenzi kufanele babe nezifonyo ezimbili kuya phezulu. Kweminye imikhakha kudingeka izifonyo ezingaphezu kwezimbili. Izinkampani ezingayilandeli imithetho yokuphepha zizovalwa. Ukungayilandeli imithetho yokuvalwa kwezwe kuwukuphula umthetho ngakho abaqashi abangalaleli bazojeziswa,” kusho uNxesi. Uthe abasebenzi abazoguliswa yi-Covid-19 kufanele banikwe ikhefu elikhokhelwe ngoba bazobe belashwa. Kuyimpoqo ukuthi abaqashi baqinisekise ukuthi abasebenzi banezifonyo, izibulalamagicne nokuthi banakho konke okuzobavikela. IPhini likaNgqongqoshe wezabaSebenzi uNkk Pinky Moloi, lithe i-Unemployment Insurance Fund (UIF) iyaqhubeka nokukhokhela abasebenzi kwazise isikhiphe uR5.3 billion oholele abasebenzi abawu-1.1 million abaqashwe yizinkampani eziwu-98 000. Namhlanje ulindele ukuthi i-UIF ikhokhele abasebenzi abawu-462 000 uR2.4 billion. Kusasele uR1.9 billion okumele ukhokhelwe abasebenzi abawu-491 000 abafake izicelo. Uthe nabasebenzi akade befake izicelo ngaphambi kokuqubuka kwe-Covid-19 bazokwazi ukusizakala. Abasebenzi uthe bayakwazi ukufaka izicelo ze-UIF besebenzisa amaselula abo uma besebenzisa uVodacom ngoba i-webesite yoMnyango wezabaSebenzi itholakala mahhala. Abaqashi abangayilandeli imithetho yokuphepha bayakwazi ukucetshwa ngokushayela Impimpa hotline ngokuthi *134*305# Isikhulu seBusiness Leadership South Africa (Busa), uMnuz Cas Coovadia, sithe akufanele izinkampani zivalwe ngokungalandeli eminye imithetho kodwa kufanele abahloli boMnyango wezabaSebenzi bakhulume nomnikazi webhizinisi bamtshele ukuthi yini okufanele ayenze. Wenze isibonelo ngokuthi uma kunemithetho ewu-10 okufanele ilandelwe bese umqashi ephula owodwa lokho kuzobe kungasho ukuthi kufanele ajeziswe ngokuvalwa kwebhizinisi lakhe kodwa kuzobe kufanele acaciselwe ukuthi yikuphi okufanele akwenze. Uthe abaqashi bayayilandela imithetho yokuphepha futhi bazoqinisekisa ukuthi abasebenzi baphephile uma sebevula izinkampani zabo.