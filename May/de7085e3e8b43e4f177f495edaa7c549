Okhulumela amaphoyisa kuzwelonke uBrigadier Vishnu Naidoo, uthe ngoLwesithathu kunephoyisa lesifazane eliwusayitsheni eliqinisekiswe ukuthi lineCovid-19. UNaidoo uthe kube sekukhishwa wonke umuntu esiteshini, amaphoyisa agodukiswa. “Ayalelwe ukuthi afike ahlale ngawodwana emakhaya kwaze kwaba ayabuya emsebenzini izolo ezohlolelwa iCovid-19. Sifuthwe ngesibulalimagciwane sonke isiteshi, futhi angaphezu kuka-140 amaphoyisa ahloliwe,” kuchaza uNaidoo. Uthe bekuvulwe indawo yokusebenzela yesikhashana emagcekeni esiteshi, izolo ukusebenza kubuyela kokwejwayelekile. “Kuphothulwe ukuhlolwa nokufuthwa kwesiteshi ngesibulalimagciwane futhi amaphoyisa asebuyelile emsebenzini ikakhulukazi lapho kusizwa khona umphakathi. Amaphoyisa ahlolelwe iCovid-19 asesemakhaya kuze kuphume imiphumela yokuhlolwa kwawo,” kusho uNaidoo. Umthombo ongaphakathi kulesi siteshi uthe kusukela ngoMsombuluko abaphathi bebethi akusetshenzwe ekubeni bebenovalo lokuthi kunozakwabo abahaqekile. “Lokhu bekubeka impilo yethu nezemindeni yethu engcupheni ngoba bekumele uma kutholakala ukuthi kukhona asebehaqekile, sivalwe ngaleso sikhathi isiteshi sihlolwe sonke. Manje asazi noma nathi sithelelekile njengoba sisemakhaya silinde imiphumela yokuhlolwa,” kusho umthombo. Ekuqaleni kuka-Ephreli kwavalwa isiteshi samaphoyisa eFolweni ngemuva kokutholakala kwephoyisa elineCovid-19. Kwenziwa isiteshi esingumahamba nendlwana okwakusetshenzelwa kusona ngesikhathi kusafuthwa isiteshi ngesibulalimagciwane kuhlolwa namanye amaphoyisa. NgoLwesithathu kuvele ukuthi uKhomishana wamaPhoyisa e-Eastern Cape uLieutenant General Liziwe Ntshinga uhaqwe yiCovid-19. UNgqongqoshe wamaPhoyisa uMnuz Bheki Cele usanda kubikela iPhalamende ukuthi angu-253 amaphoyisa osekuqinisekiswe ukuthi aneCovid-19. Iningi lamaphoyisa lisebenza kwizivimbamgwaqo, lizulazula emiphakathini liqinisekisa iyalandelwa imithetho kathaqa.