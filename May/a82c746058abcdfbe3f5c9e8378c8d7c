NOMA ngabe umuntu ulahlekelwe yisamba sikaR4 million kodwa uMnyango wezobuCiko, amaSiko nezeMidlalo uthe wonke umuntu uzonxeshezelwa  ngoR20 000 kuphela. UNgqongqoshe walo mnyango, uMnuz Nathi Mthethwa usho kanje esithangamini sabezindaba namhlanje, waveza nokuthi uma lowo muntu ebezothola uR5 000 noma uR10 000, lokho akusho ukuthi usezonxeshezelwa ngoR20 000 kodwa uzonikezwa imali abevele ezoyithola. Kuzokhunjulwa ukuthi uMthethwa wamemezela ukuthi umnyango wakhe usubeke eceleni isikhwama sikaR150 million  sokuhlenga amaciko nabadlali abakhahlamezwe ukuvalwa thaqa kwezwe, okubangelwe ukubheduka kwegciwane leCOVID-19. "Ukufaka izicelo zalesi sikhwama bekungo-Ephreli 6. Sabe sesilandelisa ngokuqoka abahluleli abazimele. Abahluleli bezemidlalo baqokwa kuqala ngo-Ephreli 9 futhi baba ngabokuqala ukuhlunga. Ngo-Ephreli 9 kwakuwusuku lokugcina lokufakwa wezicelo ngababezokwenza imisebenzi. Ngo-Ephreli 23, kwafika izicelo ezingaphezu kuka300 futhi kwaqala ukunikezelwa ngemali kulabo abaphumelele." Uthe bangu-93 abanxeshezeliwe ngomhla ka-24. Uthe abezemidlalo, emuva kokuthumela kabusha izicelo, badluliselwe ezinhlanganweni ezibasingethe futhi zingu-473 izicelo ebeziqhamuka ezinhlanganweni zemidlalo ezingu-25. "Emkhakheni wezobuciko namasiko zibe ngu1 050 izicelo ezihlungiwe, zaba ngu-232 ezinconyiwe, zaba ngu-603 ezichithiwe kwathi ezingu-203 zadluliselwa kwiDSCA. Ezingu-12 ebezifakwe nge-digital ziyiswe kwiNFVF. Sikhathazekile ukuthi iningi lezicelo ezichithiwe bezivela emacikweni abukeka eludinga kakhulu uxhaso." Uthe ezinye izizathu ezenze kwanezicelo ezichithwayo, ukuthi ezinye bezingenabo ubufakazi noma bebungafakiwe kunezikhala ezingagcwaisiwe. "Kungekho ubufakazi bokuthi umcimbi ubhuntshile noma izivumelwano. Bungekho ubufakazi bomcimbi. Ukuhlehliswa noma ukungahoxiswa komcimbi (ngokohlelo lokwahlulela kumele kushintshe ezicelweni ezilandelayo)." UMthethwa uthe kubaphathe kabi ukuthola, emuva kokwelulekwa ngabahlungi,ukuthi ezinye izizathu bezizwakala ngenxa yokuthi abanye abantu bebentula  ulwazi. "Noma kunjalo kodwa kusemqoka ukuthi abafake izicelo ezichithiwe babuye badlulise izikhalazo zabo  ekomitini. NgoLwesithathu  (Meyi 6) sizoba nomhlangano nabemboni, ikakhulukazi izinhlangano zikazwelonke ukuqinisekisa, ngokulandela umthetho, ukuthi labo abadinga usizo ikakhulukazi abasemiphakathini eyayincishwe amathuba ngaphambilini, bayaluthola uxhaso. Sibonile ukuthi asisheshisanga ngendlela efanele ukukhokhela abantu, ngakho siqhamuke nezinye izindlela ukuze siphuthumise usizo."  Uvumile ukuthi zike zaba khona izinkingana kusaqala lolu hlelo 