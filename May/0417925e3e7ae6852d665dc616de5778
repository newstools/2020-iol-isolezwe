Lokhu kusho ukuthi sebeyisikhombisa abakwaSARS abane-Covid-19 ezweni jikelele. Esitatimendeni sakwaSars esithunyelwe kwabezindaba kuvele ukuthi kubasebenzi abane-Covid-19 oyedwa useFree State, omunye uKwaZulu-Natal, omunye useNorth West bese kuthi abane babe seWestern Cape. Omunye umsebenzi osanda kululama kwi-Covid-19 ngowaseFree State. Omunye umsebenzi wakwaSars usegumbini labagula kakhulu esibhedlela. UKieswetter uthe ufisela abasebenzi bakhe ukuthi balulame futhi uyaxhumana nabo nemindeni yabo kulesi sikhathi esinzima. “Kubalulekile ukuthi kulesi sikhathi abasebenzi bethu bazizwe beyingxenye yomndeni wakwaSARS ukuze bangazizwa bebodwana. I-Covid-19 isihlalise kabi sonke ngoba iyasithinta ngezindlela ezehlukene,” kusho uKieswetter. Uthe bazenzile izinhlelo zokuhlanza amahhovisi abo nalapho kusebenzela khona abasebenzi abane-Covid-19. Amahhovisi akwaSARS eBellvile azovulwa namhlanje emuva kokuvalwa ukuze ahlanzwe ngamakhemikhali. Uthe bazolandela izinhlelo zokuphepha zoMnyango wezeMpilo, baqinisekise ukuthi abasebenzi abacinani ukuze baphephe. “I-SARS ibalulekile kulesi sikhathi ngoba kufanele iqhubeke nokuqoqa intela, isize ezohwebo ezweni ilelekelele uhulumeni ukuze kusizwe amabhizinisi athwele kanzima ngenxa ye-Covid-19 kuhlengwe nemisebenzi yabantu,” kusho uKieswetter. Uqinise abantu idolo ngokuthi iSars izoqhubeka isebenze wathi nabasebenzi babo abawu-12 500 bazobavikela ngokulandela yonke imithetho yokuphepha ye-Covid-19. Uxolisile kubakhokhi bentela ngokuvalwa kwamahhovisi abehlanzwa wathi lokhu bakwenzela ukuphepha. Ukhumbuze abakhokhi bentela ukuthi ziningi izindlela zokuthinta iSars okubalwa ukuthola izidingo zayo kwi-internet wacela nokuthi abakhokhi bentela babekise isikhathi ngaphambi kokuya emahhovisi abo. Abakhokhi bentela bangathinta abakwaSARS ngohlelo lwe-eFilling, SARS MobiApp, e@syFile noma ngokushayela u-0800 00 7277.