Ukusho lokhu izolo eDurban Exhibition Centre lapho kugcinwe khona ukudla okusatshaliswa kuma-ward akhele iTheku. UKaunda uthe i-ward ngayinye izothola izijumbana eziwu-1 000 noma amavawusha okudla abantu abazowasebenzisa ezitolo ezinkulu zokudla. “Lona umsebenzi omkhulu oqale ngoLwesihlanu. Akuwona wonke ama-ward azothola izijumbana zokudla ngoba amanye siwanika amavawusha okudla azothenga ngawo ezitolo zokudla. Ivawusha inokudla okufanayo nokwezijumbana zokudla ezikhishwa umasipala,” kusho uKaunda. Uthe umkhandlu usabalalise izijumbana zokudla eziwu-23 000 bese kuba amavawusha okudla anikwe amakhansela asezindaweni ezinezitolo ezinkulu zokudla ukuze anike abadonsa kanzima. “Sinethemba lokuthi abantu bazosizakala noma sikubuka njengento encane kodwa umehluko uzoba khona ezindaweni lapho abantu bengenalutho,” kusho uKaunda. UKaunda uthe imibhikisho yabantu abafuna izijumbana zokudla ngeke ilethe isixazululo. “Ubuholi bomphakathi abulekelele abantu babhalisele uR350 wabangasebenzi kwaSassa. Sigqugquzela abantu ukuba bafake izicelo. Kunabaxhasi abafisa ukuphonsa itshe esivivaneni, uhlelo esizolusebenza khona sizosabalalisa ukudla ezindaweni okudingeka kuzona kakhulu,” kusho uKaunda. Uthe bazoqhubeka nokuhlola isimo emiphakathini babheke nemali ekhona engasetshenziselwa ukuthenga ukudla ngokuqhubeka kwesikhathi. Uthe bazowazisa umphakathi ngokuqhubeka kwesikhathi. “Sibavulela icala baboshwe abakhwabanisela lolu hlelo. Akukhathaleki ukuthi ukusiphi isikhundla, uma utholwa unikezela ngokudla kubantu abangafanele, nakanjani siyokuvukela icala uboshwe. Phansi amaphaphu kubantu emiphakathini,” kusho uKaunda. ITheku linama-ward angaphezulu kuka-110 kanti sekuke kwaba nezigameko ezibikiwe zokukhishwa kokudla isikhekhelembane okusolwa kukho namakhansela.