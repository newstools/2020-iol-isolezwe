NgokweFita ifuna ukusebenzisa amaminithi ukuveza enkantolo ukuthi isinqumo sikahulumeni sokushaya ingwiji ngogwayi, asikho emthethweni. Lokhu kufunwa yiFita ngaphambi kokuba kuxoxwe ngalolu daba eNkantolo iNorth Gauteng ePitoli, ngosuku obelungakamenyezelwa. Isinqumo sabo siza emuva kokuba uhulumeni evume ukuthi izinhlangano ezinkulu zikagwayi ziqhubeke ziwenze futhi ziwuhambise kwamanye amazwe esigabeni sesine sikathaqa. Yize kunjalo, ukudayiswa kwawo ezitolo, nakwizipaza akukavunyelwa, okuyinto exaka iFita. Izolo eNkantolo iNorth Gauteng ePitoli, udaba luhlehlisiwe.USihlalo we-Fita uMnuz Sinenhlanhla Mnguni, utshele abezindaba ukuthi bavume ukuba udaba luhlehliswe emuva kokuba uhulumeni evume ukuthi akunqandiwe ukwakhiwa nokuhanjiswa kukagwayi. “Besilokhu sihlangana enkantolo kuxhumana abathintekayo. Umphumela kube ukuthi uhulumeni avume ukuthi ukwenziwa nokuhanjiswa kukagwayi kwakungavaliwe ngaphansi kwemithetho kusukela ngo-Ephreli 29, 2020 nguNgqongqoshe wezokuBusa ngokuBambisana nezindaba zoMdabu,” kusho uMnguni. Uthe isivumelwano sithi umsebenzi wokwakha ugwayi ungaqhubeka kubasebenzi abangu-30% enkampanini. Uthe yize kunjalo kodwa bazoqhubeka nesikhalo sabo esiphonsela uhulumeni inselelo ngokudayiswa kukagwayi. NgokukaMnguni uthemba ukuthi udaba luzolalelwa enkantolo maduze. Uthe bathemba ukuthi umthetho uzobavuna esicelweni sabo.