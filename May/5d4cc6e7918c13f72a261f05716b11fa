Isicelo sabe-KZNLA silandela esamaphoyisa ngeledlule anxuse abantu ukuthi bahlukane nokuphuza utshwala obuyimbombayi ngoba babeka impilo yabo engcupheni. Amaphoyisa ayebuya koshaqa amabhokisi angaphezu kuka-20 kagologo oyimbombayi nemishini yokuwukhiqiza emzini oseDududu ngaphansi kukaMasipala uMdoni. Okhulumela i-KZNLA, uMnuz Vuyani Dimba, uthe bayayeseka imikhankaso yamaphoyisa elwa nokuhweba ngotshwala ngesikhathi sikathaqa. UDimba uthe ngokophenyo lwabo, abakhiqiza utshwala obuyimbombayi bakwenza kalula ngoba izithako zokubukhiqiza zishibhile. “Basebenzisa izindlela ezisheshayo zokwenza utshwala ngezithako eziyingozi njengoba behlanganisa amanzi ne-methanol enobuthi obuyingozi. I-methanol ayenzelwanga ukuphuzwa ngabantu ngoba ingamosha isibindi, ikuphendule impumputhe futhi iyabulala uma uyiphuza. "Sicela umphakathi ukuthi usebenzisane nathi namaphoyisa ngenhloso yokuthola izindawo ezikhiqiza utshwala obuyimbombayi bese kuboshwa abakhiqizi babo,” kusho uDimba. Okhulumela amaphoyisa kuzwelonke, uBrigadier Vish Naidoo, ngeledlule uthe lobu tshwala buyingozi kangangoba bungambulala umuntu obuphuzayo. UNaidoo wathi abasolwa eDududu badla phansi engakafiki amaphoyisa kodwa kwavulwa icala lokuphula umthetho kathaqa. UNgqongqoshe woMnyango wezokuThuthukiswa koMnotho, ezokuVakasha nezeMvelo, uNkk Nomusa Dube-Ncube, uncome umsebenzi omuhle owenziwa ngamaphoyisa kanjalo nabeKZN Liquor Authority. “Ngifisa ukubongela abomthetho ngalo msebenzi omuhle wokubamba izigilamkhuba ezidayisa utshwala ezinye zizakhele utshwala ngendlela engekho emthethweni futhi ephula imigomo ebekiwe ngaphansi kwesimo sikathaqa esingaphansi kwaso. "Sithi nalabo esingakababambi abalale obenyoni ngoba lukhulu luyeza luyanyelela,” kusho uNkk Dube-Ncube. Khonamanjalo, kubukeka idla ubhedu emalokishini imfulamfula okuwutshwala bokuzakhela phambilini obebuthathwa njengobuphuzwa ngabantu asebekhulile. Njengoba kuvaliwe ukudayiswa kotshwala ngesikhathi sikathaqa, intsha eningi iziphuzela imfulamfula. Intengo yezithako zokuyiphisa inyukile ezitolo futhi kunasebeqale ibhizinisi lokudayisa izigubhu eziwo-2 litre zokuyilayisha ngenhloso yokuzenzela imali.