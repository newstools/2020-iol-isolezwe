Kuboshwe ibhungu (19) kuvundululwa izinkomo zokwebiwa sezithukuswe ekujuleni kwehlathi eNkangala, oLundi. Uphiko lwamaphoyisa  oluphenya amacala okwebiwa  kwemfunyo oLundi naseNgome agasele eNkangala kungazelele muntu  kulandela ukwebiwa kwezinkomo emasontweni amane adlule. Lezi zinkomo zebiwa eNgome kanti amaphoyisa athole umkhondo ngazo, nokuholele ekutheni ayobheka kule ndawo. Ngesikhathi enza uphenyo kwelinye lamahlathi eNkangala, azithele phezu kwezinkomo ezinhlanu ziboshelwe ezihlahleni. Lezi zinkomo kube sekutholakala ukuthi yizona kanye lezi ezebiwa emasontweni adlule nezifunwa yileli thimba. Okhulumela amaphoyisa KwaZulu-Natal, uCaptain  Nqobile Gwala uthe amaphoyisa abe esethinta ngokushesha umnikazi wemfuyo wafike waqinisekisa ukuthi yizona lezi zinkomo zakhe ezebiwa. "Umsolwa uboshwe ngezinsolo zokweba imfuyo, usevelile enkantolo kaMantshi eVryheid kodwa usagcinwe esitokisini, uzobuye avele enkantolo ngoMsombuluko," kusho uCaptain Gwala. Ngawo uMsombuluko kulindeleke ukuthi afake nesicelo sebheyili. Umkhuzi wamaphoyisa esifundazweni, uLieutenant General Khombinkosi Jula uwuncome kakhulu umsebenzi waleli thimba ngokuthola le mfuyo.