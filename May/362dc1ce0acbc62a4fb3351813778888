UMnuz Sphamandla Khuluse (20) uthe usephila impilo enzima kulandela isigameko athi senzeka ngonyaka odlule ngoMeyi emuva kokubulawa kukaSergeant Fanifani Dladla (61), noConstable Sonto Emmelinall Mhlanga (40), ababulawa ngaphandle komuzi wekhansela. UKhuluse uthe emuva kokubulawa kwala maphoyisa walandwa kubo amaphoyisa emsola ngokuwabulala. Uthe amaphoyisa ayelokhu emkhombisa isithombe sowesilisa ayezitshela ukuthi uyena uKhuluse. Uthe amshaya kanzima, emgcine nasesiteshini amahora angu-24. Uqhube wathi wabona esemdedela amtshela ukuthi enze iphutha afuna omunye umuntu. “Ngahlambalazeka ngokushaywa amaphoyisa engisola ngecala engingalazi. Emphakathini kumanje ngaziwa ngesigebengu esinzima esabulala amaphoyisa ngoba abantu bayazi ngokuthathwa kwami amaphoyisa ngaleli cala. Ngaphandle kwalokho sengihlala ngokusaba ngoba emuva kokudedelwa kwami kuboshwe abanye abantu, abangani balabo ababoshwa basola mina ukuthi ngabampimpa njengoba baboshwa nje. Ngingahlaselwa noma inini, ngibulawe. Ngisanda kubuya nje endaweni ngoba kwaphoqa ukuba ngibaleke ngiyocasha emuva kwalokhu kusatshiswa,” kusho uKhuluse. Lo wesilisa ukhulume neSolezwe izolo wathi ukhathazekile ngekusasa lakhe njengoba elibona lifiphala ngenxa yakho ukuhlaselwa kwakhe amaphoyisa, wathi ufuna ubulungiswa. “Angikwazi nokuyofuna umsebenzi ngoba unyawo lwami engishaywa kulo luhlale lubuhlungu. Ngifuna ubulungiswa ngokuhlukumezeka kwami amaphoyisa,” kusho uKhuluse. Ebuzwa ukuthi ngabe wawavulela yini amaphoyisa icala, uthe wayesaba ukuvulela amaphoyisa icala. “Icala angizange ngilivule ngoba ngisaba ukuvulela amaphoyisa icala, ngizoya kwamanye futhi amaphoyisa. Ngangisaba ukuthi ngingathola okunye ukuhlukumezeka. “Okunye okwenza ngangakwazi nokuyolivula ukuthi ngangibalekile endaweni, ngisekubhaceni, ngisaba ukuthi ngizobulawa,” kusho uKhuluse. Amaphoyisa abopha abasolwa ngokubulawa kwala maphoyisa, oMnuz Nkululeko Zuma, Musawenkosi Ndebele, Bonginkosi Msomi noThamsanqa Mabaso. Icala lokubulawa kwamaphoyisa lisaqhubeka enkantolo. Okhulumela amaphoyisa KwaZulu-Natal, uColonel Thembeka Mbele, uthe uKhuluse kumele avule icala ukuze kuzophenywa ngezinsolo akhuluma ngazo.  