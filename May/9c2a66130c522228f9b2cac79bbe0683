Isikhulu esiphezulu sakwa-Comair, uNkk Wrenelle Stander, sidalule lezi zindaba esitatimendeni esithunyelwe kwabezindaba. Uthe yize iComair ibisizama ukwenza imali ezinyangeni eziyisithupha ezedlule kodwa ukuqubuka kwe-Covid-19 kuye kwabhedisa isimo ngenxa yokuthi amabhanoyi kawasebenzi. “Sinqume ukuqala uhlelo lokuhlenga inkampani ngoba sibona ukuthi sibhekene nesimo esinzima. Siqoke oMnuz Shaun Collyer noRichard Ferguson ukuthi bazame ukuhlenga inkampani kusukela ngoMeyi 5. Sicelile nakwiJohannesburg Stock Exchange (JSE) ukuma kancane ekuhwebeni ngesikhathi sisalungisa izindaba zethu.” Uthe uhlelo lokudiliza abasebenzi olwaqala ngoMashi 23 luyaqhubeka kodwa basamile ukusebenza ukulandela imithetho kahulumeni. “Amakhasimende akade ezondiza ngamabhanoyi ethu kufanele aqale phansi ukubekisa ashintshe nezinsuku zokuhamba. Ngeke siwakhokhise uma eshintsha izinsuku zokuhamba kungashayi uNovemba 1.” Uthe akukho abangakuzamanga ukuze kufika kulesi sigaba sokuhlenga ibhizinisi nokudiliza abasebenzi. Yize inkampani ibinyuse imali engenile ngo-3% onyakeni wezimali osanda kuphela kodwa uNkk Stander uthe akwanele lokhu. Uveze ukuthi isigaba sabo sokudiliza abasebenzi sibasize ukuthi bonge uR23 million. Sebezoqala isigaba sesibili sokudiliza. Bazoyeka ukuthenga amabhanoyi amasha ba­mise nezinye izinhlelo akade benazo. Abafuna ukushintsha izinsuku zokuhamba abavakashele iwebsite yakwa-Comair noma bathumele e-email kufeeback@kulula.com.