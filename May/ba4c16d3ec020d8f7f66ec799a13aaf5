Ingozi yenzeke izolo ekuseni emgwaqweni emngenelweni kathelawayeka uN2 eParlock, eThekwini. Abezimo eziphuthumayo kudingeke basebenzise izindlawu ukutakula abashonile ababevaleleke kwiToyota Etios elubende okutholakale kuyo ibhodlela likagologo nelesiphuzo esihlohlozayo. Igazi belichaphazeleke yonke indawo. Isitatimende sabezimo eziphuthumayo bakwaRescue Care, abagibeli abane abashonele endaweni yengozi bekungabesifazane, abathathu kungabesilisa. Okhulumela amaphoyisa KwaZulu-Natal, uColonel Thembeka Mbele, uyiqinisekisile ingozi athe yenzeke ngo-5.30 ekuseni. Uthe imoto ebihamba emgwaqweni uM19 igingqikile. UColonel Mbele uqhube wathi abagibeli abayisikhombisa bashonele endaweni yesehlakalo, oyedwa waphuthunyiswa esibhedlela lapho efike washonela khona. Uthe kuyaqhutshekwa nophenyo. UCaptain Rajendra Rooplal, wophiko lwamaphoyisa olulwa nezingozi eThekwini, uthe kungenzeka umshayeli imphunyukile imoto yashayisa unqenqema lomgwaqo yase iyagingqika ibanga elilinganiselwa emamitheni awu-100. URooplal uthe imoto ibinembobo yenhlamvu yesibhamu emuva ohlangothini lakwesokudla okwenza bakubheke ngenye indlela ukwenzeka kwengozi. “Uphenyo lokuqala luveza ukuthi bekunezinsalela zenhlamvu yesibhamu elambini lemoto. Asiqondi ukuthi kungani imoto ibilayishe abantu abangaka. Soyekela abaphenyi okuyibona abazocacisa ngembangela yengozi,” kusho uRooplal. UNgqongqoshe wezokuThutha kuzwelonke, uMnuz Fikile Mbalula, udlulise amazwi enduduzo emindenini yabayisikhombisa abashonile wafisela noyedwa osindile ukwelulama okusheshayo. UMbalula uthe uphenyo luyaqhubeka. UMnuz Bheki Ntuli onguNgqongqoshe wezokuThutha, ukuPhepha nokuXhumana koMphakathi KwaZulu-Natal ufike endaweni yengozi izidumbu zabashonile zingakathathwa abasemakhazeni. Uhe amaphoyisa awaqinise umkhankaso njengoba kuvalwe izwe ngenxa yecoronavirus.