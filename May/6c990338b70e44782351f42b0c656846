UNGQONGQOSHE wezokuqasha nezabaSebenzi, uMnuz Thulas Nxesi, uthe kumphatha kabi ukuthi izinkampani zingayigcini imibandela yeCovid-19 ngoba lokho kudala ukuthi abasebenzi balo mnyango, bazithole sebesuleleka ngaleli gciwane uma kade beye ezinkampanini beyoxazulula iznkinga eziphathelene nabasebenzi nabaqashi.  Uthe yingakho zonke izinkampani eziqashe abasebenzi kumele zenze isiqiniseko sokuthi ziyahambisana nemibandela ebekiwe yokuzivikela kwiCovid-19, nengokuwasha izandla, ukusebenzisa izifonyo, ukusebenzisa izifutho ezibulala amagciwane, nokwenza isiqiniseko sokuthi izindawo okusetshenzwa kuzo, ziphephile kuleli gciwane.  Nakhu okunye uNxesi athe kuzomele izinkmpani zikwenze ukuze kuphephe abasebenzi: Kuzomele izinkampani zibe nohlelo lokulwa ne-Covid-19 ngaphambi kokuthi abasebenzi babuyele emsebenzini. Abasebenzi okutholakala ukuthi bahaqwa yileli gciwane besemsebenzini, kuzomele bahlaliswe ezindaweni zabahaqwe yileli gciwane, bakhokhelwe nelivu yabo yokugula sonke leso sikhathi abazosihlala kulezi zindawo. Abasebenzi kuzomele banikezwe izifonyo ngazimbili umsebenzi emunye abazozisebenzisa ngenkathi besebenza. NgokukaNxesi, abasebenzi banelungelo lokwenqaba ukusebenza uma bezibona bengaphephile kuleyo nkampani.  “Uma bengavumelani nabaqashi, amacala azodluliselwa kwiCommission for Conciliation, Mediation and Arbitration (CCMA),” kusho yena.  Uthe umnyango wakhe uzoqhubeeka nokusiza basebenzi nokuthi bathole imali ye-Unemployment Insurance Fund (UIF) kulesi sikhathi okuyisikhwama esahlinzekwa uhulumeni ukuze kusizakale abasebenzi kulesi sikhathi seCovid-19. 