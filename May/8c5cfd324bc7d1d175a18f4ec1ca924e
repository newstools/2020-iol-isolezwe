UKUBA sekhaya akusho ukukhohlwa izinto ezibalulekile njengokudla ukudla okunempilo kulabo abalwa nezifo ezinochuku njengoshukela, umfutho wegazi, isifo senhliziyo nezinye. Ungoti wezokudla uNksz Fezile " Fezzy" Zulu we-Ezakithi Classic Catering uthi ukuba sekhaya yisona sikhathi sokugxila ekudleni okunempilo. Uthi imifino nezithelo ngezinye zezinhlobo zokudla abantu abangaqinisa kuzona ngalesi sikhathi. "Okuhle ukuthi zonke lezi zinhlobo zokudla ezithengwa seziphekiwe umuntu uqhelelene nazo njengamanje. Eziningi izinto ziyatholakala ekhaya njengamaqanda, ufishi, inyama, imifino nezthelo." "Sekungashiyana indlela okuphekwa ngayo ukudla kwakho ukuze kwehluke. Imikhiqizo yobisi akube yilow fat bese uqaphela ungakudli kakhulu ukudla okune starch. Ukudla okuthengwa sekuphekiwe akukulungele ngoba kuba nosawoti omningi nesikalo samafutha eseqile kwesidingekayo. Zijwayeze nokubilisa esikhundleni sokuthosa ," kusho uNksz Zulu. Eqhuba uthe yize inyama ilungile kodwa akufanele umuntu ayipheke nesikhumba noma namanoni ngoba uzogcina esedla amafutha nokuyinto enobungozi. Ukunyakazisa umzimba ngalesi sikhathi nakho kubalwa wongoti bezempilo njengento ebaluleke kakhulu. Ngaphandle nje kokuthi abantu badla kakhulu behlezi benganyakazi, kodwa ukunyakazisa umzimba kubaluleke kakhulu kulabo bantu abavele bephethwe yizifo ezinochuku njengawo ushukela. Ungoti wezokuzivocavoca uNksz Sam Xulu wePhoenix Health & Wellness, uthi ungalekelela nangokugijima, iyoga, ukulula umzimba ukuze kuvuleke nemithambo yegazi ephakela inhliziyo futhi ungabi nenkinga yokuphefumula. Uthi ukujima ekhaya kulula kakhulu kulezi zinsuku njengoba nezingane zihlale zikhona. Ningajima njengomndeni nidlale umajahana egcekeni niphinde nidlale nomabelethana. Inqgathu ngezinye zezinto ezithandwa nayizingane ukuyidlala, uthi abantu bangayisebenzisa kakhulu nsuku zonke ukugxuma gxuma nezingane. 