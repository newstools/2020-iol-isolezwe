NJENGOBA u-Ephreli kuyinyanga yokugubha inkululeko kuleli, kulo nyaka le nkululeko igujwa esimeni izwe libhekene neCovid-19. Nakuba lena kungeyona inselelo ebhene neNingizimu Afrika kuphela, umbuzo osalayo uthi esimeni esifana nalesi, lokhu kusho ukuthini kubantu bakuleli? UMnuz Mpumelelo Zikalala ongungoti kwezokuthuthukiswa koMthethosisekelo wezwe, uthe lesi simo sikhombise ngokusobala ukuthi ukuxhumana kukahulumeni nabantu abamvotelayo, yinto ekude kakhulu kangakanani. “Lokhu ukubona ngezinqumo ezithathwayo. Akukho lapho okulalelwa khona abantu ukuthi bona bathini ngokwenzekayo ngaphambi kokuthathwa kwezinqumo,” kusho uZikalala. Ngokwakhe, ukuthathwa kwezinqumo, kumele kuhambisane nokuxhumana nabantu, ngendlela efanayo nokuzibandakanya nabo uma kuzoyiwa okhethweni. Uthe kunoma iyiphi intando yabantu, uhulumeni uxhumana nabo kuqala bese izinqumo zithathwa sekuke kwanokubonisana. Wenze isibonelo ngokusabalaliswa kwezijumbana zokudla emphakathini, wathi akekho obukeka ezihlupha ngolwazi ngabantu okumele bahlinzekwe ngalokhu, nokuthi bangaki i-ward ngayinye. “Lesi sikhathi sisifundise ukuthi nabezomthetho abakuqondi ukuthi kumele basebenze kanjani ngokulandela iBatho Pele ebeka amalungelo abantu phambili,” kusho yena. Uthe indlela abomthetho abaziphatha ngayo bechitha utshwala nenyama emagcekeni emizi yabantu abasolwa ngokuphula imithetho kathaqa kulesi sikhathi, kayikhombisi inhlonipho. “Kumele bakuthathe abakutholayo bayokulahla lapho beyalelwe khona. Ukuthi bakuchithe emagcekeni abantu akukhombisi ukubahlonipha,” usho njalo. Uthe kumele njalo ekuseni uma kunamasha abezomthetho bakhunjuzwe izindlela okumele baphathe ngayo izakhamuzi zakuleli. “Mhlawumbe okunye okumele kubhekisiswe, ukuba khona kwesidingo sala malungelo esikhathini esiphila kuso, ukuthi akumele yini abuyekezwe,” kuchaza yena. Uthe kunemithetho eshaywa abaholi kodwa kuphinde kube yibona abayiphulayo. Isishoshovu samalungelo abantu, uNkk Mary De Haas, uthe ngaphandle kokuthi umgubho wenkululeko uqondane nesikhathi seCovid-19, abantu ababencishwe amathuba phambilini basahlupheka. “Umzabalazo wokulethwa kwezidingo ebantwini kumele uqhubeke ngoba abantu baswele amanzi ahlanzekile nemfundo engcono basakweswele kuze kube yimanje," kusho uNkk De Haas.