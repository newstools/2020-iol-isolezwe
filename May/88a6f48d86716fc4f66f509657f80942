UMnuz Victor Msomi, obehamba nomngani wakhe uMnuz Robert Ngwabe, uthi basuke eNdwedwe bezohola ePosini eThekwini ngoba uhlelo lokuholela abantu luyashesha khona. “NgoMsombuluko besithume amakhosikazi ukuthi ayosiholela kodwa abuya elambatha emuva kokuthi esitolo akade eye kuso etshelwe ukuthi imali yethu ayiphumi. Siye sabona ukuthi le ndaba isidinga ukusukunyelwa yithina singamadoda seza la eThekwini. Iphumile imali yethu, sizokwazi ukuyothenga izidingo zethu,” kusho uMsomi. UNgwabe uthe ufisa uhulumeni ayigcine kuleli zinga ekulo impesheni yabo ngoba ukufakwa kwegwaxaza kwenze bathola imali engaphezu kukaR2 000. “Sikhulekela ukuthi siphele lesi sifo (Covid-19) kodwa siyacela uhulumeni ayigcine kuleli zinga impesheni yethu. Mina nginabazukulu abawu-12 engidla nabo le mpesheni,” kusho uNgwabe. Ezitolo olayini bebeshesha kungafani nangoMsombuluko kanti akekho obuyele ekhaya elambatha kwazise imali ibikhona. Izalukazi ebeziyohola ezitolo zitshele Isolezwe ukuthi zithanda ukuhola ezitolo ngoba ziyakwazi ukuthenga ukudla. “Izitolo ziba nezipesheli ngezinsuku zempesheni uthola impuphu, irayisi, ubhontshisi, amafutha noshukela ngemali engakhalisi. Siyazi ukuthi imali iyatholakala emabhange naseposini kodwa ukuya ezitolo kwehlisa umthwalo ngoba sikwazi ukuthenga ukudla nokuholangesikhathi esisodwa,” kusho uNkk Delisile Molefe obeyohola kwesinye sezitolo zokudla. UNkk Sandy Godlwana wezokuxhumana nokukhangisa kwaSassa KwaZulu-Natal, uthe konke kuhamba kahle ngohlelo lokuholela abantu. “Siyaxolisa kakhulu ngezingqinamba esibe nazo izolo (ngoMsombuluko) ezenze abanye bangazitholi izibonelelo zabo. Uhlelo lokuholela abantu impesheni nezibonelelo luhambe kahle namuhla (izolo) ngoba akekho ongaholanga,” kusho yena. Abanezingqinamba zokuthola izibonelelo zabo ucele bathinte abakwaSassa ngokushayela * -033 846 3400/0800 60 10 11.