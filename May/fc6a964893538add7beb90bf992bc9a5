I-Icasa ithe iziteshi zivumelekile ukwephula eminye yemithetho elawula amalayisensi azo mayelana nokudlalwa kwezinhlelo neminye imithetho. Ithe ukwephula umthetho kuzovumeleka isikhathi esingeqile ezinyangeni ezintathu uma sekuphele isikhathi uhulumeni athi ngesenhlekelele. Ithe kodwa akusho ukuthi imisakazo kumele iphule umthetho wokudlala umculo ovutshelwe kuleli oqoshwe kwiSouth African Music Content Regulations of 2016. Ngokwemithetho, iziteshi zikaleliwe ukuthi kumele zidlale umculo wakuleli ongakanani nowaphesheya ngokwamalayisensi azo. I-Icasa ithe ukufinyelela esinqumeni sayo ibheke ukuthi ngokukahulumeni iziteshi kumele zibeke eqhulwini izindaba ezikhuluma ngeCovid-19 nezemfundo. “Izinkampani ezididiyela imidlalo nazo zishayekile ngenxa kathaqa okusho ukuthi mincane, uma ikhona imidlalo yakuleli edidiyeliwe kula masonto ambalwa kathaqa.” Ithe iphinde yabheka ukuthi izinkampani kungenzeka ukuthi zizodinga isikhathi ukwenza izinhlelo zokuphepha njengomyalelo wemigomo. “Kubalulekile ukukuveza ukuthi lokhu akusho ukuthi abanamalayisensi ethu noma iSABC banikezwe igunya lokusakaza izinhlelo zaphesheya kuphela. Akusho futhi ukuthi iziteshi ngeke zisayithatha imidlalo ekhiqizwe yizinkampani zakuleli.” USihlalo we-Icasa obambile uKeabetswe Modimoeng uthe ukuxegiswa kwemithetho kusho ukuthi iziteshi ngeke zijeziswe uma zingamelani nemibandela yemithetho yazo njengokusho komthetho noma kwamalayisensi azo. I-SABC isamukele lesi sinqumo se-Icasa. Ithe yize senziwe kodwa iyazidinga izinkampani zakuleli ezididiyela imidlalo futhi izokwenza konke okusemandleni ukuzikhulisa. Ithe izobazisa abantu ebasakazelayo uma kuba khona izinguquko ezinhlelweni zayo.