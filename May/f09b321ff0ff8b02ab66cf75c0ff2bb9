Isolezwe lifice abasebenzi balesi sitolo sebemi emgwaqweni izolo ngabo-9.30 ekuseni. Omunye umsebenzi okhulume naleli phephadaba kodwa ongathandanga ukudalulwa uthe abazi kahle ukuthi umlilo uqale ngasikhathisini kodwa baye bakhishwa esitolo batshelwa ukuthi sekuyasha. “Besesivulile sisebenza ngesikhathi simenyezwa kuthiwa kuyasha esitolo ngoba isitolo sivulwa ngabo-8 ekuseni. Asazi ukuthi umlilo uqalwe yini ngoba sivele samenyezwa kwathiwa asiphume, saya ngaphandle,” kusho lo msebenzi. Abadayisi nabantu abanezipaza akade bezothenga kulesi sitolo bathe bafe olwembiza ngokusha kwaso ngoba yisona esidayisa impahla eshibhile kodwa esezingeni. UNksz Futhi Ntombela onesipaza eClermont uthe uyathemba luzoshesha uphenyo ngokusha kweQuality’s ukuze isitolo sivulwe. “Sithenga lapha impahla esiyidayisa ezipaza ngoba kushibhile. Ezinye izitolo zisidayisela impahla ebolile ebizayo. Lapha sithola impahla ekahle kodwa engabizi. Sifile nje ngoba kusho ukuthi izipaza zethu zizowa uma kuwukuthi abakwaQuality’s bazovala emuva kwalo mlilo,” kusho uNksz Ntombela. Abanye abadayisi basemgwaqweni ePinetown bakhale ngokugcwala kwamaphara avele abase yonke indawo ePinetown ikakhulukazi ngasemarenke nakwezinye izindawo eziseduze naseQuality’s njengoba sekuqala ubusika. Bathe kodwa abazi nabo ukuthi umlilo uqalwe yini ngoba bafice sekusha. UCaptain Nqobile Gwala wamaphoyisa KwaZulu-Natal uthe alikho icala ebese livuliwe ngalo mlilo izolo. Imizamo yokuthola ukuphawula kwabakwaQuality’s ayiphumelelanga ngoba ucingo lwabo lwebhizinisi olwasesitolo ebesisha. Kushone ilanga abezicishamlilo besematasa bathembisa ukuthi bazokhuluma nezintatheli uma sebephothule konke ngokucima umlilo.