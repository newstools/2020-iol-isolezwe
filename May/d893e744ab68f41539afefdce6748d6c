Ngokwesitatimende soMnyango wezokuThuthukiswa koMnotho, ezokuVakasha nezeMvelo umkhankaso abebenawo izolo uthele izithelo kutholwa ugwayi ongumbombayi ongabiza uR3 million ePhoenix nezingubo ezingabiza uR3 million echwebeni eThekwini. UNgqongqoshe walo mnyango uNkk Nomusa Dube-Ncube uthe njengoba izwe lisuka esigabeni sesihlanu sikathaqa liya esigabeni sesine nabo sebeqinise umkhankaso okuhloswe ngawo ukuvikela umnotho kubakhwabanisi nasezigebengwini ezihlose ukuqumba phansi umnotho wakuleli. Uthe abahloli bophiko lweConsumer Protection and Business Regulation emnyangweni wakhe behlangene naboMnyango weziSebenzi, uphiko lwezobunhloli, amaphoyisa akwaSAPS nakwaMasipala weTheku, uMnyango wezangaPhandle nabakwaSARS bebesebenza kanzima kulezi zinsuku ezidlule nangempelasonto. UNkk Dube-Ncube uthe kuboshwe owokufika kuleli kwavalwa isitolo sakhe otholwe edayisa imithi engumbombayi engabiza izigidi eThekwini. Omunye wokufika kuleli uboshelwe ukudayisela izingane uswidi obusudlulelwe yisikhathi. Kuzokhumbuleka ukuthi ngo-Ephreli 22 nonyaka izinhlaka zomthetho nabahloli bomnyango bashaqa izimpahla ezingombombayo okubalwa kuzo imithi, amakhondomu nogwayi. Uthe abakwaSARS bababikele ukuthi laba abashushumbisa badayise izimpahla ezingumbombayi baxhaphaza izimboni okuyizo ezikhokha kakhulu intela okubalwa kuzo ekagwayi notshwala. Kuthiwa ngesinye isikhathi bakhetha ukungabiki ngazo zonke izimpahla abasuke bezilethe kuleli noma wagwazela abasebenzi bakwaSARS noma bazingenise ngezindlela ezingekho emthethweni ezingaqashiwe. UNkk Nomusa Dube-Ncube uthe banabasebenzi bomnyango abalinde ukuphenya izikhalo ezithinta ukunyuswa kwamanani ezimpahla nokuphulwa kwemithetho ngamabhizinisi. Abanezikhalo bangathinta * -082 458 0706 noma 082 374 6660 noma bathumele i-email ku Consumer.Complaints@kznedtea.gov.za.