USASHAQEKILE unina wosana okuthiwa lushone ngemuva kokujovwa wudokotela obezolihlinza asuse ithumba, esibhedlela saseNgwelezane, eMpangeni. UThabelokuhle Cebekhulu obenezinyanga ezine namasonto amathathu, uyiswe esibhedlela ngunina uNksz Nomthandazo Mthembu enethumba ezinqeni. Wayekade edluliselwe esibhedlela ngumtholampilo waseMpangeni. Elandisa Isolezwe ngeSonto ngokumehlele uNksz Mthembu ohlala KwesakwaCebekhulu, eMpangeni, uthe ufike esibhedlela ngoLwesihlanu olwedlule wanikwa udokotela osemusha, owaxilonga uThabelokuhle. Lo dokotela wabe esemtshela ukuthi akalinde udokotela omdala ozohlinza ingane. Uthe kwafika udokotela osekhululile waxilonga ingane wabe esethi uzoyihlinza badonse udoti ethumbeni. “Udokotela wajova ingane engalweni, yaqala yalokhu idlikiza. Emva kwalokho wasebenza ngokushesha, wase eyaphuma egunjini esasikulona. Ingane yaqhubeka ilokhu ihixizela yena engasabonwa,” kulandisa uNksz Mthembu. Uthe emva kwesikhathi eside udokotela ojove uThabelokuhle wabuya, esehamba nomunye udokotela. “Mina ngacela ukuyochama ngoba ngase ngibambekile futhi sengihlale isikhathi eside ngilindile. “Ngabuya sebelalise uThabelokuhle embhedeni, bathi sebethathe isinqumo sokuthi bangamhlinzi kodwa bamnike amaphilisi azowaphuza ekhaya. Ngabuza ukuthi yathula pho ingane, yanganyakaza, bangitshela ukuthi izovuka emva kwamahora amahlanu uma sekuphele umjovo egazini. Bangibuza ukuthi yini ngijahe ukuthi ivuke ingane ekubeni ibikade ikhala kangaka,” kuchaza uNksz Mthembu. Uthe wagoduka nengane ithule futhi inganyakazi, i-drip yakhishwa ngumhlengikazi njengokomyalelo kadokotela. Uthi esesekhaya ebona ingane ingavuki wabikela abomndeni kwathintwa amaphoyisa amtshela ukuthi ingane ishonile, kwavulwa necala. UNksz Mthembu uthe bazoyingcwaba namhlanje (ngeSonto) ingane yakhe. “Umbiko kadokotela ohlole isidumbu ukuqinisekisile ukuthi ingane ibulawe wumjovo eyajovwa ngawo. Okudida umndeni wami ukuthi kungani isibhedlela sanginika ingane yami ukuthi ngigoduke nayo ekubeni bazi kahle ukuthi isishonile?” kubuza uNksz Mthembu. Okhulumela amaphoyisa esifundazweni, uColonel Thembeka Mbele, ukuqinisekisile ukuthi kunecala elivuliwe ngalesi sigameko. UColonel Mbele uthe ngoMeyi 9, ngo-3 ntambama kusolwa ukuthi usana olunezinyanga ezinhlanu lwangeniswa esibhedlela ngenxa yethumba ezinqeni. “Kusolwa ukuthi lwajovwa udokotela lwabe selungasavuki. Lwahlonzwa njengoselushonile,” kusho uColonel Mbele. Uthe amaphoyisa aseMpangeni avule idokodo ngokufa komuntu. Okhulumela uMnyango wezeMpilo KwaZulu-Natal, uMnuz Ntokozo Maphisa, udlulise amazwi enduduzo emndenini oshonelwe wathi ukufa komuntu kuzwisa ubuhlungu. UMaphisa uthe bakhathazekile ngalolu daba futhi sebeqale uphenyo oluphuthumayo ukuze bathole iqiniso ngokwenzeka. “Uzothathelwa izinyathelo oyotholakala ukuthi unecala,” kusho uMaphisa.     