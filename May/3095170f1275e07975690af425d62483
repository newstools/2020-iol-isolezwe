KUNOKWESABELA ukuthi kunokubambezeleka ngo-20 000 wokuhlolelwa kwabantu igciwane iCovid-19 KwaZulu-Natal. Lokhu kushiwo uDktÂ Rishigen Viranna okhulumela iDA kwezempilo kulesi sifundazwe. Ngokuka Viranna, lesi sibhedlela yisona sodwa esihlinzekwe ngezinsiza zokuhlolelwa kwabantu leli gciwane. "Lokhu kubambezeleka kwenza imiphumela ithathe isikhathi eside okuyizinsuku eziyishumu esikhundleni sezinsuku ezimbili," kusho yena. Uthe ukubambezeleka kwemiphumela ngesikhathi eside ngalolu hlobo, kuphambene nemithetho yeNhlangano yezeMpilo yoMhlaba. "Sicela uNgqongqoshe wezeMpilo KwaZulu-Natal uNkk Nomagugu Simelane-Zulu asebenzisane nezikhungo ezizimele zokuhlolela abantu iCovid-19," kusho yena. Ngokwakhe, akulula ukuthi abantu bayozihlolela leli gciwane ezindaweni ezizimele ngoba iningi labo abasebenzi, okudalwe ukuqubuka kwalo leli gciwane. Uthe uma ehluleka uNkk Simelane-Zulu ukuthi asebenzisane nezikhungo ezizimele, kumele aqhamuke nenye indlela ezokwenza kungabambezeleki ukuhlolelwa kwabantu leli gciwane. Ngesikhathi sokuloba okhulumela uMnyango wezeMpilo kulesi sifundazwe uNkk Noluthando Nkosi, ucele ukuthunyelelwa imibuzo. Esethintwa okwesibili uthe usazobuza ngempendulo. Ngesikhathi sokushicilela ubesalokhu ethembisa ngokuphendula kodwa wagcina engaphendulanga. 