Isolezwe selithole izingcingo eziningi abantu besola amakhansela ezindaweni ezehlukene eThekwini ngokuthi anika izihlobo zawo nabangani amaphasela okudla. Okhulumela uMasipala weTheku, uMnuz Msawakhe Mayisela, uthe: “Sinxusa bonke abahlali abakhele uMasipala weTheku, ababona inkohlakalo eyenziwa ngamakhansela nabaholi bomphakathi ekukhipheni amaphasela okudla bayibike ngokushesha. Sesithole izikhalo eziningi kubantu baseThekwini bekhala ngokungakutholi ukudla, namkhansela anika abangani nezihlobo zabo ukudla, ingakho sicela ukuthi izakhamuzi zibambisane nathi khona sizoqinikiseka ukuthi bonke abantu abaswele bayakuthola ukudla. “Umasipala uzimisele ngokusebenzisana nabantu ekulweni nenkohlakalo ngokukhishwa kwamaphasela okudla, njalo sithola imibiko ngamakhansela asolwa ngokuthi awenzi ngendlela ekukhipheni ukudla, yingakho sicela ukuthi abantu basebenzisane nathi ekulweni nenkohlakalo. “Akubona bonke abantu abazothola ukudla, kuhlelelwe ukuthi kutholwe imindeni exakekile kuphela kodwa sinalo ulwazi ukuthi kukhona nabantu abangangeni ohlwini lokuthola kwaphasela lokudla uma sebefuna ukuphazamisa izinhlelo zikamasipala.” UMayisela uphethe ngokuthi azikho izinhlelo abanazo zokukhipha ukudla ebusuku kanti bazwile ukuthi kukhona ama-ward asolwa ngokukhipha ukudla ebusuku. Ukuqinisekisile ukuthi umasipala uzolubhekisisa lolu daba. Uthe umphakathi ofisa ukubika ubugebengu bokukhishwa kwamaphasela okudla ungafonela inombolo yakwamasipala ethi: 0800 20 2020.