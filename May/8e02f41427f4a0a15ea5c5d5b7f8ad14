USolwazi Ranjen Naidoo weNyuvesi yaKwaZulu-Natal ophikweni olufundisa ubudokotela, uthe ukuzivocavoca ndawonye nomndeni akuyona inkinga ngoba vele nasekhaya nihlala ndawonye, okuyingozi ukuthi nihlangane nabantu bemindeni eminingi nibe yisixuku. “Akumele isikhathi sokuzivocavoca kube yisikhathi sokuhlangana nabangani ngoba lokho kuzokwandisa amathuba okuthi nithelelane ngeCorona,” kusho uSolwazi. Uqhube wathi njengoba izwe lizilungiselela isigaba sesithathu sikathaqa kuningi okumele kubhekwe mayelana nokuhlangana kwabantu. Uthe ezinkampanini kungalula ukuthi kubekwe imigomo bese iyalandelwa kodwa ezindaweni ezifana nalapho abantu begibela khona amatekisi, amabhasi nezinye izithuthi zomphakathi ngeke kube lula. “Kumele uhulumeni abheke ukuthi kulezi zindawo kuzokwenziwanjani ukuze kuvikeleke ukusabalala kwegciwane,” kuqhuba uSolwazi. Usho kanjena nje, uzakwabo uSolwazi uFatima Suleman osophikweni lwesayensi olucwaninga ngokukhiqizwa kwemithi yokwelapha uxwayise odokotela nomphakathi ngokusetshenziswa kwemithi yokwelapha ezinye izifo, isetshenziselwa ukwelapha leli gciwane. USuleman uthe kumele kubhekisiswe imithi esetshenziselwa ukwelapha igciwane ingagcini ifaka ingcindezi ezigulini obekuthiwa ziyelashwa. Uthe amazwe ase-Afrika asebenzisa iChloroquine neHydroxychloroquine ekwelapheni iCorona, kumele aqaphele izikali ukuze akwazi ukulawula izifo eziqhamuka uma udla imishanguzo yokwelapha isifo esithile. “Le mishanguzo idala ezinye zifo uma isiguli siyisebenzisa, amazwe ayisebenzisayo kumele abe nendlela yokulawula lokhu," kweluleka uSuleman. USolwazi uSuleman uke wangusihlalo wePrince Claus yophiko lwentuthuko nokulingana eNyuvesi i-Utrecht, ngesikhathi ewusihlalo ubeyingxenye yababhali bomqulu wezempilo i- American Society of Tropical Medicine and Hygiene, ebigxile kakhulu ekuvikelweni kwezifo ezidalwa ukusetshenziswa kwemithi ezikhungweni zezempilo uma kwelasha iCovid19, e-Afrika (Prevention or Treatment of Novel Coronavirus Disease (Covid-19) in Africa) . Lo mqulu ucacisa ngobungozi bemithi uma isisethenziselwa ukwelapha ezinye izifo okungezona lezi eyayekhelwe ukuzelapha. Le mishanguzo isetshenziselwa ukwelapha iziguli ezinezifo ezingamahlalakhona zamathambo nezimo zokuvikela amasosha omzimba ekutheni abe ntekenteke. Abantu abaningi bazithengele yona ngobuningi ngemuva kokusabalala kwemibiko yokuthi iyasiza kwiCorona, nokudale ukuthi ishode emhlabeni. uSolwazi Jean Nachega naye ongumbhali walo mqingo uthe ukuzisebenzisa le imithi ngaphandle kokulawulwa udokotela ngesikali esifanele kungadala ukuthi inhliziyo ishaye kakhulu noma kancane, ikakhulukazi kulabo abayixuba neminye imithi. Uthe ukuhlanganiswa kwale mithi neminye imithi uma kwelashwa izifo ezinjengesifo sofuba neHIV, yinto ejwayelekile e-Afrika okuholela ekutheni ingasebenzi noma ishintshe ibe wubuthi. USuleman nabebhala nabo beluleka osokhemisi ukuthi badayisele abantu abanezincwadi zodokotela ezichaza ukuthi isetshenziswe kanjani kuphela. “Odokotela kumele baqaphe iziguli ezisebenzisa le mithi ukuze uma ziba nezinkinga, babe seduze,” kuxwayisa uSolwazi.