IZIHLATHI zivakashele izindlebe yinjabulo kowesifazane waseVryheid obikele Isolezwe ngeledlule ngokuhlukumezeka kwakhe emahhovisi akwaSouth African Social Security Agency (SASSA) kuleli dolobha ngenkathi eyobhalisela izingane zakhe imali yesibonelelo. Owesifazane lona ocele ukungadalulwa ngenxa yokwesabela impilo yakhe kulandela indlela athe waxoshiswa okwengcanga ngayo ngoba kuthiwa kubhaliswa kuphela “izingane zikathaqa” nezizalwe ngo-2020,  utshele Isolezwe namhlanje ukuthi emva kokuba lingenelelile laxhumana nokhulumela lesi sikhungo uNksz Sandy Godlwana KwaZulu-Natal, usekwazile ukubhalisela izingane zakhe ezimbili isibonelelo sazo. “Ngiyabonga kakhulu. Ngifike umphathi walapha esengilindele. Uthe kwakumele ngicele yena uma kuwuthi ngihlangabezana nenkinga ngoba kuyenzeka izingane zone ekhaya, bese kungenelela umzali,” kusho owesifazane lona. Uthe uye kulawa mahhovisi esetsheliwe ukuthi kumele akhulume nobani. Ngokusho kwakhe, okwaholela ekutheni kuthathe isikhathi eside ukuthi abhalisele izingane zakhe eneminyaka eyishumi, neneminyaka eyisishagalombili  isibobonelelo, yingenxa yokuba nenkinga yokungalungi kukamazisi wakhe. Kwaba ukulunga kwawo, wenzela izingane zakhe izitifiketi zokuzalwa, wabe esenikela kulawa mahhovisi eyozibhalisela isibonelelo kanti uzohlangabezana nenkinga. Ethintwa ngeledlule uNksz Sandy Godlwana, watshela Isolezwe ukuthi bayaxolisa kakhulu ngesidididi esenzekile. “Akukona okokuqala ukuthola isikhalazo esifana nalesi. Baningi asebengithintile ngenkinga efanayo,” ucashunwe esho kanje uNksz Godlwana ngeledlule. Wathi abasebenzi babo ezindaweni eziningi, abazange bawuzwe kahle umyalelo ngendlela abatshelwa ngayo ukuthi basize umphakathi. Ngokwakhe, umyalelo wawuthe abasebenzi kuzomele baqale ngokusiza izingane ezisanda kuzalwa kuya kulezo ezinonyaka zizelwe. “Abanye base bekutolika lokho ngendlela engeyiyo bathi kuthiwe abangabasizi abanye,”’wachaza kanje. Ngosuku athintwa ngalo, wathi umatasa ocingweni uxoxa nomphathi wakhe ukulungisa le nkinga. Wacela ukunikezwa izinombolo zothi uhlukunyeziwe, wathembisa ukulusukumela yena udaba lwakhe, nangempela waluthola usizo.