Esitatimendeni esithunyelelwe abezindaba izolo osukwini lokuqala izinkampani eziningi zivulile esigabeni sesine sikathaqa, uNkk Dube-Ncube uthe ukuthengwa kwezimpahla zakuleli kungakhulula izigidi ezibophweni zenhlupheko. “Sifisa ukukugcizelela ukuthi abasebenzi bayithuluzi elibalulekile njengoba sisemkhankasweni wokuvula umnotho wezwe,” kusho uNkk Dube-Ncube. Uthe kungalezi zizathu bezibophezele ekusebenzisaneni nezinkampani ezinkulu, izinyunyana noMnyango wabaSebenzi ukuze kwenziwe isiqiniseko sokuthi iyalandelwa imithetho ebekiwe yokuphepha kwabasebenzi njengoba sebebuyele emsebenzini. “Sisasho sithi sizibophezele futhi ekutheni senze isiqiniseko sokuthi abantu bakulesi sifundazwe bayawathola amathuba ezomnotho, sifuna abantu bakwazi ukuzimele baphumelele,” kusho uNkk Dube-Ncube. Uthe bakholwa ngukuthi i-Covid 19 idala amathuba okuthi kube khona osomabhizinisi abakhulayo. “Ukuze leli phupho lifezeke kukhona isikhwama esikhona esizosiza osomabhizinisi,” kusho uNkk Dube-Ncube. Uthe bafisa abantu bazikhiqizele izimpahla ukuze bazithuthukise kwezomnotho. “Akuwenzi umqondo ukuthi kulandwe izifonyo kwamanye amazwe, abantu bakithi bebe bengakwazi ukuzenza,” kusho uNkk Dube-Ncube.