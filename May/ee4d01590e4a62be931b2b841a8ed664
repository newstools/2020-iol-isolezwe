Isolezwe lifike la mahhovisi evaliwe lingekho nebhokisi lokufaka amafomu esicelo se-UIF. Umgwaqo u-Crompton ubuvaliwe eduze kwamahhovisi omnyango wezabasebenzi asekhoneni emigwaqo u-Crompton no-Kings, ePinetown. Abantu batshele Isolezwe ukuthi bayalelwa ukuthi bafake amafomu ezicelo ze-UIF emabhokisini ngoMashi kodwa abakaze bathole umyalezo we-SMS oshoyo ukuthi isicelo sabo samukelekile noma sesifikile kwabe-UIF. Abanye bekufanele bazovuselela izicelo zabo ze-UIF kwazise kuqubuke i-Covid-19 bevele behola kodwa bagcina bengaphumelelanga. Okuphawulekayo wukuthi abantu bebebhikisha becula izingoma zomzabalazo, kukhona namawindi aphihlikile, umgwaqo uvalwe ngodoti. UNksz Thando Mtshali obekufanele ayosayina amafomu okuqhubeka nokuhola imali yekhefu lokubeletha akakwazanga ukwenza lokhu kwazise amahhovisi abevaliwe.  Uthe uqale ukuhola kungakaqubuki i-Covid-19 kodwa akayitholanga imali yakhe okufanele aqhubeke nokuyihola ngenxa yokuthi akakwazi ukuyosayina. “Bekufanele ngisayine namhlanje ngoba ngangithunyelelwe umyalezo kodwa angikwazi ngoba bavalile. Ngizobuyela endlini ngiyolamba, angazi ngizokwenzanjani ngoba ngithembele kule mali njengoba ngingaholi emsebenzini,” kusho uNksz Mtshali. UMnuz Philani Jili, owadilizwa emsebenzini emuva kokuqubuka kwe-Covid-19, uthe selokhu afaka isicelo ngasekupheleni kukaMashi kodwa kuze kube manje akayitholi imali yakhe. “Sinqume ukuza emahhovisi ngoba sifuna ukuzwa izimpendulo zokuthi siyithola nini i-UIF yethu. Akekho oza kuthina azokhuluma nathi. Indaba yokufaka isicelo online inzima ngoba nakhona akuphendulwa. Uma sesishiye amafomu lapha ababuyeli kuthina. Siyacela uNgqongqoshe wezabaSebenzi angenelele ngoba asazi sizodlani,” kusho uJili. UMnuz Teboho Thejane, obhekelele ezokuxhumana eMnyangweni wezabaSebenzi kuzwelonke, uthe ngaphambi kokuthi kuvalwe izwe base benohlelo lokuthi abantu bafake izicelo zabo emabhokisini asemahhovisi abo ahlukene baze bathumela nama-email address nezinombolo okufanele zishayelwe ngabantu uma befake izicelo. “Zonke izicelo ziyasukunyelwa futhi ziyaphendulwa,” kusho uThejane.  Ube esekhipha namagama abantu abathintwayo uma abasebenzi bedinga usizo ngezicelo zabo ze-UIF abazihambise emahhovisi ahlukene eThekwini, Pinetwown, Chatsworth, Verulam, Stanger, Port Shepstone, Ulundi, Jozini, Richards Bay, eShowe kuthintwa uNkk Gugu Khomo otholakala ku-072 849 9335, email: gugu.khomo@labour.gov.za Abantu bangathinta noNkk Simenyiwe Mchunu ku-066 489 0853, email: simenyiwe.mchunu@labour.gov.za. UNkk Jabu Fakazi ukhona ukulekelela abaseMgungundlovu, Kokstad, Richmond, Dundee, Ladysmith, Newcastle nabaseVryheid. Utholakala ku-082 772 2821, email: jabu.fakazi@labour.gov.za