Izikhungo eseziphumele obala zathi seziqalile ukuhlinzeka nga-data izitshudeni, yi-Unisa ne-UKZN. Lezi zikhungo zinika izitshudeni i-data ephakathi kuka-30 no-40GB. Inhlangano yezitshudeni edla khezo lunye ne-ANC, iSouth African Students Congress (Sasco) ithi iyasamukela isinyathelo salezi zikhungo yanxusa nezinye ukuba zenze okufanayo. “Siyasijabulisa lesi sinyathelo se-Unisa ne-UKZN sokuhlinzeka abafundi nge-data ikakhulukazi ngalesi sikhathi esinzima se-Covid-19, siyafisa ukuthi nezinye izikhungo zenze okufanayo,” kusho iPhini likaNobhala-jikelele weSasco uVezi Simelane. Uthe kade babesho ukuthi abafundi abahlinzekwe nge-data ukuze bakwazi ukwenza umsebenzi wabo kalula. I-Unisa imemezele ukuthi izitshudeni zayo zizothola idata yamahhala yakwaMTN ukuze zikwazi ukubhala izivivinyo zazo zamaphakathi nonyaka. Ngokwesitatimende esithunyelwe ngabase-Unisa ngokubambisana nabakwaMTN, kube nesivumelwano phakathi kwenyuvesi nabakwaMTN kanti ngokwalesi sivumelwano izitshudeni zase-Unisa ezibhalisiwe zizothola * -30GB ngenyanga, okungu-10GB osebenza noma inini no 20GB osebenza ebusuku. Le data bazoyithola izinyanga ezimbili ukuze bakwazi ukubhala izivivinyo zabo zangoMeyi noJuni nonyaka. Ngokwesitatimende, izitshudeni zizoyithola maduze imininingwane ephelele ngalesi sivumelwano nohlelo lokuthi zizoyithola kanjani idata. Abaphathi be-Unisa bathi ukunika idata yamahhala izitshudeni ezibhalisile ngalesi sikhathi kubalulekile futhi kungukungenelela okunesidingo ukuze izitshudeni zikwazi ukubhala izivivinyo zazo ezizobhalwa zingekho ezindaweni zokubhala ezijwayelekile. Lezi zivivinyo ziqala ngoMeyi 25 nonyaka kanti kubalulekile ukuthi izitshudeni zibe nedata eyenele ukuze zikwazi ukuphothula izivivinyo zazo. I-Unisa iveze ukuthi izosebenzisa uR59,72 million izinyanga ezimbili ukunika izitshudeni ezingu 390 000 idata elingu 24 million gigabytes. Kuthiwa yize leli daba linikwa izitshudeni ukuze zikwazi ukuphothula kahle izivivinyo zazo zamaphakathi nonyaka kodwa izitshudeni zingakwazi ukulisebenzisa ukwenza eminye imisebenzi yazo yenyuvesi okubalwa ukuxhumana nenyuvesi zizebenzisa ubuchwepheshe, ukuzilungiselela izivivinyo nokuhambisa ama-assignments. Umphathi we-Unisa uProfessor Mandla Makhanya uthee ukuhlasela kweCovid-19 kuphoqa ukuthi kusheshiswe izinhlelo zokuxhumana ngobuchwepheshe uma kwenziwa ibhizinisi emikhakheni eminingi okubalwa nasophikweni lwemfundo ephakeme. Ugcizelele ukuthi yize i-Unisa ibilokhu iyinyuvesi okufundwa kuyo ngohlelo lwe-Opn Distance and e-Learning (ODeL) kodwa iCoronovirus iphoqe ukuthi ibhekisise ezinye izinto ezithinta ezemfundo ikakhulukazi ezithinta ukuhlangana kwabantu okubalwa nokuthi izitshudeni zibhalele ezindaweni ezithile izivivinyo nokuthi zihambise ama-assignments abhalwe emaphepheni, konke lokhu kwenziwe online. Ibamba loMqondisi wezokuXhumana e-UKZN uNkk Normah Zondo likuqinisekisile ukuthi isikhungo sabo sesiqalile ukuhlinzeka abafundi nge-data. “Kuyintokozo ukumemezela ukuthi i-UKZN isiqale uhlelo lokufunda online yaphinde yaqala nokunika abafundi i-data,” kusho uNkk Zondo. Izitshudeni zase-UKZN zihlinzekwe ngedata yenyanga.