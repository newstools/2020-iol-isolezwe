UMENGAMELI Cyril Ramaphosa uthi kuyilungelo labantu bakuleli ukufaka uhulumeni enkantolo uma bengahambisani nemithetho ethile yokuvalwa kwezwe ebekelwe ukwehlisa isivinini sokusabalala kwegciwane iCovid-19. URamaphosa uveze lokhu encwadini ayibhalela isizwe njalo ngoMsombuluko kulandela ukwanda kwezinhlangano ezifuna ukumfaka enkantolo ngemigomo kathaqa. Ngemuva kokudansela isiginci sikaRamaphosa kusukela esamemezela ukuvalwa kwezwe ukulwa neCovid-19, amaqembu ezepolitiki okubalwa kuwo iDA neFF Plus asecula omunye ushuni njengoba ememezele ukuthi azofaka uhulumeni enkantolo. IDA icele iNkantolo eNkulu eGauteng ukuthi ihoxise imigomo ebekwe uhulumeni yokuvalwa kwezwe futhi ithathwe njengento engekho emthethweni. Umholi we-DA obambile, uMnuz John Steinhuisen, ngoLwesihlanu, uvele kuSABC ebhodla ngolaka engxoxweni nentatheli uFlo Letoaba ethi abantu bakuleli sebekhathele ukuvalwa kwezwe nokungacaciseleki ngemigomo kathaqa. IFF Plus ngakolunye uhlangothi nayo ifuna inkantolo enkulu ibuyekeze imithetho yeDisaster Management Act bese ichitha imigomo kathaqa ebekiwe. URamaphosa, nomkhandlu okusabuzwa imibuzo ngokubekwa kwawo, obhekelele ukulwa neCovid-19, sebeke babhekana nezinhlangano zikagwayi kuleli ezithwele kanzima njengoba sekuyisonto lesishiyagalombili ungadayiswa kuleli. Lolu daba bekumele lungene eNkantolo eNkulu eGauteng kusasa kodwa uhulumeni wakwazi ukuvumelana neFair-Trade Independent Tobacco Association ngaphandle kwenkantolo ukuthi bakhiqizele amazwe anagaphandle, ngaphansi kwemigomo ebekiwe yokusebenza kwamabhizinisi ngaphansi kwesigaba 4 sokuvalwa kwezwe. "Izinyathelo esizithathile ukulwa nobhubhane sezigqilaze abantu abaningi. Ziphazamise izimpilo zabantu bangena ebunzimeni. Noma siyibona inqubekela phambili ekunqandeni ukusabalala kwegciwane, iseyinde indlela esisazoyihamba. Izinyanga ezizayo zizoba nzima kakhulu kubantu bakithi. Lokhu kusho ukuthi ubhubhane luzoqhubeka lufake ingcindezi emphakathini nasezinhlakeni zomphakathi. Noma sesiqalile ukuvula umnotho kancane, umonakalo ezimpilweni zabantu uzoba mkhulu. Njengoba sisabheke nalesi simo, kuzoba khona ukushayisana kwemibono nokungagculiseki (ngohulumeni)," kusho uRamaphosa. URamaphosa uthe abantu bakuleli bavumelekile ukuya ezinkantolo ukuphikisana nezinqumo zikahulumeni ngothaqa futhi abakaze bakufihle noma bazame ukukugwema lokho uma bebhekene nakho. Uthe njengoba bazi ukuthi abantu bakuleli bazama ukwenza okuhle ngokufaka uhulumeni enkantolo, nabo bewuhulumeni izinqumo abazithathile bazithathe ngoba bezama ukwenza impilo yabantu bakuleli ibe ngcono. 