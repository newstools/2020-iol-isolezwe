SESINYUKELE ku-9 420 isibalo sabatheleleke ngecoronavirus eNingizimu Afrika ngokusho kukaNgqongqoshe wezeMpilo uDkt Zweli Mkhize esithangamini nabezindaba eKapa ngoMgqibelo. UMkhize uthe senyuke ngo-525 isibalo sabathelelekile emahoreni awu-24 nokunyusela izibalo ku-9 420 kwathi abayisishiyagalombili banyusela isibalo sasebebulewe yiCovid-19 ku-186. Sebebonke asebehloliwe eNingizimu Afrika bangu-324079. Bekunovalo lokuthi lezi zibalo zizoholela ekutheni izwe kumbe iWestern Cape, okuyiyo elokhu izihole phambili ngezibalo ezintsha zabathelelekayo nabafayo, libuye esigabeni sesihlanu sikathaqa. Nokho ekupheleni kwesithangami saseKapa, uNdunankulu waseKapa uMnuz Alan Winde, ukuqinisekisiwe ukuthi akuzukubuyelwa esigabeni sesihlanu, okwamanje. Lezi zindaba zifika izwe lisosukwini luka-44 lukathaqa. INingizimu Afrika yehlele esigabeni sesine sikathaqaÂ  ngenhloso yokuzama ukusimamisa umnotho ngokuvulela ukusebenza kwezinye izimboni. Lokho kuholele ekutheni kuleli sonto izigidi zabantu zishintshe izifundazwe, izifunda namadolobha zibuyela emsebenzini. Umthetho obekwe eqhulwini ngoLwesihlanu wukuthi bonke abantu bagqoke izifonyo uma bephumela emphakathini. Izitolo ziyalelwe ukungabangenisi nokungabadayiseli labo abangazifakile izifonyo. Ngesonto lokugcina (Ephreli 24 -30) lesi sigaba sesihlanu sikathaqa, bangu-1 694 abantu abathelelekile nabangu-24 abashonile. Izibalo ngokwezifundazwe:   ** Ukugqoka isifonyo njalo uma uphuma ngaphandle kwasekhaya, ukwenze nomkhuba ukugeza izandla ngensipho ngesihlanzi sakhona (sanitiser) ene-alcohol kuyagcizelelwa.