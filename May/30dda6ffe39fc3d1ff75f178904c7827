ZIZODUDULANA izinkunzi okukade kwasa zithibelene phakathi kowayengumengameli wezwe uMnuz Jacob Zuma nohlangothi lombuso oluzompheka ngebhodwe elincane njengoba kuzoqulwa icala lenkohlakalo. Icala likaZuma lizongena ngoLwesithathu eNkantolo eNkulu eMgungundlovu, kulindeleke ukuthi liqale ukuqulwa, zidlane imilala. Indaba isukela kwisivumelwane sokuthenga izikhali esasiphakathi kweNingizimu Africa nenkampani yaseFrance iThint, esizibiza ngeThales. Izinsolo zithi uZuma wathola amaqatha omngenandlini ngokungemthetho. Kuthiwa kwaba nokushintshana ngemali. Kubhekwe ukuthi kube ngelinye lamacala azodonsa amehlo abantu kuleli njengoba sekunesikhathi eside uZuma engaphansi kwefu lezinsolo zenkohlakalo. UNxamalala uya kuleli cala nje, usanda kwenza ushintsho ebuthweni labameli azogadla ngabo. Umangaze abaningi elaxaza ummeli uMnuz Daniel Mantsha waqasha omunye uMnuz Eric Thumbumuzi Mabuza. Ithimba labameli bakaZuma liholwa wugalagala * -Advocate Muzi Sikhakhane SC. Ushintsho ebuthweni labameli lingase lichaze ukuthi uZuma ufuna ukuya ecaleni enethemba lokuthi ngeke zephuke izinduku azogadla ngazo. Emuva kokuqashwa kukaMabuza kumenyezelwe ukuthi uZuma usihoxisile isicelo sakhe sokuthi angashushiswa abesifake eNkantolo yoMthethosisekelo. UMabuza uke waxoxa nesiteshi sezindaba i-eNCA lapho acacise khona ukuthi uZuma unqume ukusihoxisa isicelo sakhe ngoba ufuna ukuthi ayobhekena kahle nenkantolo ukuze achaze konke okwenzeka. Ungubani uMabuza oqashwe wuZuma? Uphuma kwiMabuza Attorneys ezinze eGoli, kanti ungesinye sezikhulu zayo kodwa ubambisene nabanye ozakwabo. Akungabazeki ukuthi uMabuza omunye wabahlonishwayo kwezomthetho njengoba eke waphatha amacala amakhulu. Nguyena owayemele uMnuz Peter Moyo empini ende nabakwa-Old Mutual abangabaqashi bakhe. Uphinde wamela uMnuz Tom Moyane ngesikhathi ephikisana nokuxoshwa kwakhe kwaSARS. Nguyena uMabuza osanda kuqasha uMnuz Godrich Gardee we-EFF ukuba azoba wummeli oyithwasa enkampanini yakhe. Ibutho likaZuma lizobe lingabhekene nezimfundamakhwela njengoba uhlangothi lombuso luholwa wu-Advocate Billy Downer SC, odume ngokushushisa emacaleni enkohlakalo kuhulumeni UZuma uya ecaleni nje kunencwadi egunyaza ukuboshwa kwakhe eyakhishwa ngesikhathi exinwe wukugula elele esibhedlela eCuba. Leyo ncwadi yalengiselwa ukuthi aze avele enkantolo ngoLwesine. * Olunye ulwazi lucashunwe kwi-website, iSouth African Lawyer