ISIQALILE ukugadla nasezinganeni iCoronavirus kuleli njengoba izolo uMnyango wezeMpilo uqinisekise ukushona kwengane obekusaphele izinsuku ezimbili kuphela izaliwe ngaleli gciwane, NgoLwesithathu uNgqongqoshe wezeMpilo kuleli uDkt Zweli Mkhize umemezele ukuthi isibalo sabahaqekile sinyuke ngo-803 safinyelela ku-18 003. Isibalo sabashonile naso sinyukele ku-339. Echaza ngokushona kwengane uMkhize uthe ibinenkinga yamaphaphu. "Kutholwe iCovid-19 kunina okuchaza ukuthi nayo ingane ibinalo leli gciwane. Sifisa ukudlulisa amazwi enduduzo kunina wengane sibonge nabasebenzi bezempilo abebhekene nomsebenzi onzima wokubanakekela kuze kube sekugcineni" kusho uMkhize. Isifundazwe iWestern Cape sisahamba phambili ngesibalo sabantu osekuqinisekisiwe ukuthi baphethwe yiCovid-19 kuleli njengoba bewi-11 262. UMkhize uphinde waveza ukuthi kushone umsebenzi wezempilo ngaleli gciwane kuso lesi sifundazwe. "Uma iCovid-19 ithatha impilo yomuntu ophambili empini yezwe naleli gciwane, kuyazwela kakhulu ngezindlela ezihlukile. Ngifisa ukubonga abasebenzi bezempilo abasaqhubeka nokuzinikela nokuzikhandla emsebenzini noma kuza nezingozi phambili. Ngidlulisa amazwi enduduzo emndenini walo msebenzi kanye nabantu abasebenza nabo," kusho uMkhize. UMkhize uthe isibalo sabantu asebesindile kuleli gciwane sesifinyelele ku-8 950 kanti sekuhlolwe abantu abangaphezulu kuka-505 000 kuleli. As of today, the total number of confirmed #COVID19 cases in South Africa is 18003, the total number of deaths is 339 and the total number of recoveries is 8950. pic.twitter.com/7s0UN009k5 #COVID19SouthAfrica Statistics as at 20 May 2020. pic.twitter.com/2WM5oCnqW2