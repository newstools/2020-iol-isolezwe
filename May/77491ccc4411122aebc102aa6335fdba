I-NATIONAL Teachers' Union (Natu) isizwakakalise ukukhathazeka ngesimemezelo sikaNgqongqoshe wezeMfundo kuleli, uNkk Angie Motshekga, ngokubuyela kwabafundi bakaGrade 12 nabakaGrade 7 ezikoleni kusukela ngoJuni 1. UNkk Motshekga umemezele lokhu ngoLwesine lapho aveze khona ukuthi ezikoleni kuzoqale kubuyele abasebenzi basemahhovisi nothisha kuyo le nyanga bezolungiselelela ukubuya kwabafundi asebehlale emakhaya amasonto angaphezulu kwamane kulandela ukuvalwa kwezwe thaqa ngenxa yeCovid-19. Sebengaphezulu kuka-5 500 abantu abahaqwe yileli gciwane kuleli kanti selibulale abantu abangaphezulu kuka-100. Ngesikhathi kuvalwa izikole ngoMashi bekusatheleleke abantu abangu-61, kungakashoni muntu. Ngemuva kwesimemezelo sikangqongqoshe iNatu iveze ukuthi ikholelwa ukuthi kuyingozi kakhulu ukuthi izingane zingabuyela esikoleni manje. "Amathuba okuthelelana aphezulu manje uma siqhathanisa nangenkathi kumenyezelwa ukuvalwa kwezikole. Njengamanje isibalo sabahaqekile siyanyuka usuku nosuku futhi kunezinkomba zokuthi igciwane lisazobhebhetheka kakhulu ngoSepthemba. Sivula izikole sazi ukuthi kukhulu izwe elisazobhekana nakho," kusho iNatu. I-Natu ithe umnyango kumele ngabe ulandela imiyalelo yomkhandlu obhekelela ukulwa neCovid-19 kuleli, obeke imigomo okubalwa kuwo ukuhlala ngokuqhelelana nokungavakashelani phakathi kwabantu ngaphansi kukathaqa. Ithe ngokubona kwayo ukubuyela esikoleni kuyashayisana nemizamo yokulwa nokusabalala kwegciwane. "Esikhathini esingangenyanga edlule iNatu ibixhumana nongqongqoshe bobabili bezemfundo ngokuvulwa kwezikole safaka imibono yethu ngokolwazi esinalo ngethemba lokuthi ongqongqoshe bangase bacabange ngezincomo zethu. Sijabule ukuthi uNgqongqoshe wezeMfundo ePhakeme, uDkt Blade Nzimande, ukulandelile ebesikuphakamisa futhi usithatha ngobunono isinqumo sokuvula izikhungo zezemfundo ephakeme," kusho iNatu. Le nyunyana ithe iyathemba ukuthi uMeyi uzosetshenziselwa ukulungiselela ukuqinisekisa ukuphepha kwabafundi nokubuya kwabo ngesikhathi esifanele. "Okuzobaluleka ukuqinisekisa ukuthi zonke izikole zihlolwe, hhayi uma kusabuyelwa esikoleni kuphela kodwa kumele kube yinto eqhubekayo, ukuqinisekisa ukuthi zihlala zisezingeni elifanele ukuqinisekisa ukuphepha kwabafundi. Ukukulungela kwethu ukuvula izikole kumele kuhambisane nokulungiswa kwezikole ezigqekeziwe ngesikhathi sisezingeni lesihlanu lokuvalwa kwezwe." I-Natu ithe ikushayela ihlombe ukuthi uMotshekga ukugxekile ukugqekezwa kwezikole nokuthi umnyango uzokwenza okuthile ngakho kodwa yaveza ukuthi izokweseka ukuvulwa kwezikole uma umnyango uzobheka izinto abakhathezeke ngazo.