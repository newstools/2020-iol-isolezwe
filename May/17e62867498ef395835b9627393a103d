KUBOSHWE  abesifazane ababili baseSteadville, eMnambithi, emuva kokutholakala kombungu ugqitshwe ethuneni elingashoni phambi komnyango wendlu egcekeni lomuzi. Abesifazane bakhalelwe ngamasongo kaSigonyela ngesonto eledlule emuva kokuthi omunye wabo obekhulelwe, ebonakale engasenaso isisu kodwa ingane ingabonwa futhi. Kuthiwa abomndeni wakhe bamhlalise phansi bamfaka imibuzo, wankwankwaza, base bebiza amaphoyisa. Umthombo uthi amaphoyisa awachithanga sikhathi afika aqala uphenyo lwawo olusheshe lwamphenya izinqe umnikazi wombungu nomunye wesifazane okuthiwa unesandla odabeni. “Yiwona-ke amaphoyisa amhlanzise iqiniso ngoba amphose imibuzo wagcina ehlambuluka ukuthi uyizalile ingane wayigqiba ethuneni elingashoni,’’ kusho umthombo Kuthiwa amalungu omphakathi abethukuthele eveva abememeza unina wengane ngesikhathi evalelwa evenini ethi akabolele ejele, awamfuni nokumbona. Kuthiwa ithuna elingashoni beliphambi kwenye yezindlu khona egcekeni. Kuvele nokuthi kube yisimo esinyantisa igazi ngesikhathi amaphoyisa esevukuza ekhipha umbungu umbozwe ngengubo ethuneni. Kukhale ubumayemaye besililo samalungu omphakathi ecela amaphoyisa ukuba ahlenge umphefumulo wengane engenacala nokho kwacaca ukuthi bese konakele. Umthombo uthi kuzohlolwa isidumbu ukuqinisekisa imbangela yokufa. Okhulumela amaphoyisa KwaZulu-Natal, uCaptain Nqobile Gwala, uthe babophe abesifazane ababili abathintekayo esigamekweni. “Baboshelwe icala lokufihla ukukhulelwa emuva kokuthi kutholakale umbungu ugqitshwe ethuneni elingashoni. Uphenyo lwethu luyaqhubeka lwenziwa ngamaphoyisa aseMnambithi,’’ kusho uCaptain Gwala Kwenzeka lesi sigameko nje Isolezwe ngeSonto libike ngokuboshwa kowesifazane osolwa ngokosa usana lwakhe eMtiwaneskop khona eMnambithi ngesonto eledule.