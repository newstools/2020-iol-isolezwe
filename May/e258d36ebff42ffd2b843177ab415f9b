Umtholampilo waseGamalakhe nenkantolo yemantshi yaseThekwini kuzovulwa kusasa ngoba kokubili kusafuthwa ngesibulalimagciwane. Bese kunezinsuku omunye umhlengikazi eGamalakhe engekho emsebenzini ngoba engaphilile. Ngempelasonto kufike umbiko wokuthi umphumela wokuhlolwa kwakhe uveze ukuthi une-Coronavirus. Okhulumela uMnnyango wezeMpilo KwaZulu-Natal, uMnuz Ntokozo Maphisa, uthe umgomo weWorld Health Organization (WHO) uthi uma kube nomuntu okutholakale ukuthi unegciwane kwenziwa zonke izinhlelo zokubheka ukuthi ngobani abathintane naye, bahlolwe bese beyalelwa ukuthi baqhinqe ngabodwana. Isikhungo abasebenza kuso kuye kudingeke ukuthi sihlanzwe kubulawe amagciwane ukuze kunqandwe ukusabalala kwegciwane. “Ukusebenza komtholampilo kuzobe sekubuyele esimeni kusasa,” kusho uMaphisa. Izinhlelo zokuthi abalanda imithi yabo emtholampilo bayilande kwenye indawo yalo mtholampilo engathintekile zenziwe. Iziguli uthe zidluliselwa kwezinye izikhungo zezempilo ezikhona esifundeni uGu. UMnuz Mandla Shabangu, weDenosa, uthe nakuba engenalo ulwazi ukuthi umhlengikazi ulithole kanjani igciwane kodwa ezikhungweni zezempilo iziguli aziwulandeli umthetho wokuqhelelana kulayini osuke ungaphandle kwesikhungo okugcina kubeke abasebenzi bezempilo engcupheni yokuthola igciwane kuzo iziguli. “Abasebenzi bezempilo ngokomthetho akumele baphumele ngaphandle kwalapho beqashelwe ukusebenza khona kodwa lokho akusizi ekulawuleni ukusabalala kwegciwane ngoba abantu bangathelelana bengaphandle bese befika ngaphakathi bethelele nabahlengikazi. Ngifisa ukuthi kuke kubhekisiwe lokhu kuma kwabantu besondelene ngaphandle balawulwe uma sebengaphakathi,” kusho uShabangu. Okhulumela uMnyango wezokuHlunyeleliswa kweziMilo nokuThuthukiswa komthethosisekelo, uMnuz Chrispin Phiri, uthe inkantolo ivalwe okwesikhashana ngoba uMnyango wezeMpilo uphenya ngomsebenzi okungenzeka ukuthi unegciwane obikwe ngoLwesihlanu. Uthe bonke abasebenzi abake bathintana naye bakhishelwe eceleni bahlolwa. Abasalinde imiphumela yabo uthe bayalelwe ukuthi baqhinqe ngabodwana. “Inkantolo izovulwa kusasa. Amacala akhona azothethwa enkantolo 21 no-22 kamasipala ekuSomtseu Road. Kuhlelwe ukuthi kusetshenzelwe eziteshini zamaphoyisa ezehlukene emacaleni aqalayo. Abadinga izincwadi zenkantolo ngodaba lodlame oluthinta imindeni bazoya enkantolo kamasipala ukuze umphakathi odinga ukusebenzisa inkantolo ungabi nenkinga,” kusho uShabangu.