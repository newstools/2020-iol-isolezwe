Ubekhuluma izolo ohlelweni lwasekuseni emsakazweni iMetro FM njengoba kusavalelekile ukuvakashela ezindaweni zokulala ngenhloso yokungcebeleka. UNtshona uthe ukubheduka kweCovid-19 kwenze ukuthi bacabange ngenye indlela nakulo mkhakha wezokuvasha. Uthe sekumele kushintshe ukwenza ngisho izindawo zokuvakasha zingavulwa ngoba kuningi abakufundile ngalesi sikhathi. Ulinganise ngokufakwa kwezicelo zama-visa, athe ngeke kufane nakuqala. “Esikhundleni sokubuzwa ukuthi unamalini ozoyichitha uma ufaka isicelo se-visa, sekuzogxilwa kakhulu esimeni sempilo. Ngaphambi kokuthi umuntu avunyelwe ahambele amazwe, kumele kuqinisekiswe ukuthi akazobeka yini abanye engcupheni ngokwezempilo. Kumele kuzanywe ngayo yonke indlela ukugwema ukuhlangana kwabantu uma lingakatholakali ikhambi lobhubhane.” Ekhuluma ngezindawo zokulala, ulinganise ngokuthi kulabo abaqikelela kakhulu ukuzivikela, kungenzeka kudingeke baziphathele ngisho izingubo zokulala nezitsha zokudla uma bevakasha. “Okwamanje uma sibheka indlela izwe elimi ngayo, bekumele ezokuvakasha zibuyele esimeni uma izwe lingena esigabeni sokuqala kuthaqa. Okwenzekile ukuthi abakule mboni yezokuvakasha banxuse uhulumeni ukuthi abazwele, kwavulwa ezinye izingxenye zomnotho wezokuvakasha. Okwamanje ezokuvakasha zivulwe ngenhloso yezamabhizinisi, hhayi ukungcebeleka. Uhulumeni usaqhubeka nokubheka isimo usuku nosuku, sizolinda acacise ukuthi ezokuvaksha zivulwa nini ngokugcwele,” kusho yena. Umkhakha wezokuvakasha ukweshayeke kakhulu kusukela kuhlasele iCovid-19. Kumenyezelwe isikhwama sikaR200 million sokutakula abakhahlamezekile, abasemkhakheni wezokuvakasha. Ngeledlule uNgqongqoshe wezokuVakasha uNkk Mmamoloko Kubayi-Ngubane, ube nomhlangano nge-internet nazo zonke izinhlaka ezisembonini yezokuvakasha. Kukhulunywe nangezindlela zokutakula le mboni uma sekuvuleka izwe ukuze amabhizinisi angashabalali. NgeSonto uMengameli Cyril Ramaphosa umemezele ukuthi sekuzoqala ukuvunyelwa ukuhamba kwamabhanoyi kuphela kwabamabhizinisi. Izindawo zokulala izivakashi zisalokhu zivaliwe, okuvumeleke kuzo izisebenzi ezenza imisebenzi ebalululekile nakhona okudingeka imvume nobufakazi.