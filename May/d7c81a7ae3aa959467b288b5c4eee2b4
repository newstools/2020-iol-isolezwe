UNkk Wakhele Ngcobo uMaShozi (71) noNkk Hlengiwe Kweyama uMaNgcobo (43) baseMansenseni, eDassenhoek, eMariannhill, baboshelwe icala lokubulala uMnuz Khehla Ngcobo (25) ngoJulayi wangonyaka odlule. Okhulumela iNational Prosecuting Authority KwaZulu-Natal uNkk Natasha Kara, uthe iNkantolo yeMantshi yasePinetown izolo idedele laba ngoR1 000 umuntu emunye. UNkk Kara uthe inkantolo ilihlehlisele uJulayi 8 nonyaka icala ukuze kuqhutshekwe nophenyo. Isolezwe lithole ngomthombo ukuthi uNgcobo, owayeyiphara washaywa kubo waze wafa ngenxa yokuthi edayise ilahle lemoto kadadewabo kaNkk Kweyama. Kuthiwa wayeboshwe izandla nezinyawo esihlalweni, wathelwa ngamanzi abilayo ekhanda ayehla ngomzimba wataxwa waze washona. Eseshonile kuthiwa wasongwa ngengubo yokulala wafihlwa. “Kwabe sekufunwa amadoda amabili endawo acelwa ukuba ambe umgodi okwadidiswa ngawo kwathiwa owethoyilethi. Emuva kosuku lomgodi umbiwe, la madoda abuya kulo muzi ezocela elinye itoho lokwakha ithoyilethi kwathiwa umgodi usugqitshiwe ngeke lisakhiwa ithoyilethe kanti kwasekugqitshwe uNgcobo,” kusho umthombo. Umthombo uqhube wathi ngoMgqibelo kufike amaphoyisa azenza abantu abalunywe indlebe ngokuthi kulo muzi kudayiswa isiqatha ayaluza igceke efuna ukubona ukuthi likhona yini kodwa angasola lutho. “Kungalesi sikhathi lapho amaphoyisa evele aqonda uNkk Kweyama amtshela ukuthi ayazi babulala umfowabo ngakho akasho ukuthi isidumbu sakhe basingcwabaphi. Ushaywe uvalo washo. Kwase kumbiwa isidumbu, yena nonina baboshwa,” kusho umthombo. Okhulumela amaphoyisa KwaZulu-Natal uCaptain Nqobile Gwala, uthe isidumbu sikamufi besingcwatshwe ethuneni elingashoni. Kuvulwe icala lokubulala, kwaboshwa abomndeni.