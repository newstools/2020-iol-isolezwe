Lesi sibhedlela izolo sikumisile okwesikhashana ukwamukela iziguli ezintsha kusalandelwa uhlelo lokuhlanza isibhedlela, ukuhlonza nokuhlola abathintene nalaba okutholakale ukuthi banaleli gciwane. Kubantu abathelelekile kubalwa omama bezingane abebezobeletha abayisishiyagalolunye, izingane ezimbili, odokotela abane nonesi. UMnuz Ayanda Zulu, unobhala weNehawu KwaZulu-Natal, uthe abaphathi besibhedlela bahlulekile ukuveza izinto ezimqoka ezikhombisa ukuthi lukhona uhlelo lokulawulwa kwaleli gciwane kulesi sibhedlela, okubalwa ukuqeqesha abasebenzi ngokuthi izinsiza zokuzivikela zisetshenziswa kanjani nokuthi zingakanani izinsiza zokuzivikela ezikhona. Uthe bebebuza lokhu nje ngoba amalunga ale nyunyana abatshele ukuthi izinsiza zokuzivikela kulesi sibhedlela ziyashoda. Abasebenzi bebephoqwa ukuthi basebenze zingekho izinsiza zokubavikela, besatshiswa ngokuthi bazoxoshwa. “NgoMsombuluko kuzoba nomhlangano lapho sizothola umbiko ophelele ngalolu daba kodwa siyakholwa ukuthi kube khona ubudedengu ngasohlangothini lwabaphathi,” kusho yena. UMnuz Mandla Shabangu weDenosa KwaZulu-Natal, uthe uhlelo lokubhekana naleli gciwane esifundeni iLembe kaluqondile. “Ngesonto eledlule kube nombhikisho esibhedlela iNtunjambili kukhalwa ngokuthi lesi sibhedlela sesenziwe isibhedlela esizobhekana naleli gciwane. Umphakathi ubukhala ngalokhu ngoba lesi sifunda asizange senze njengezinye izifunda sisho ukuthi yisiphi isibhedlela esilungiswayo ukuze sibhekane naleli gciwane. Besilokhu sithumela iziguli eThekwini ekubeni uMnyango wezeMpilo kuzwelonke usushilo ukuthi isifunda ngasinye asibe nesibhedlela saso. Umthamo weziguli esifundeni iLembe uyalingana nowaseThekwini nakuGu kodwa lesi sifunda sibonakala sehluleka,” kusho yena. UNgqongqoshe woMnyango wezeMpilo KwaZulu-Natal, uNkk Nomagugu Simalane-Zulu, uthe usejube ithimba elizophenya ngokuthi kwenzeke kanjani ukuthi igciwane lisabalale kangaka kulesi sibhedlela. Uthe isiguli sokuqala esatholakala sinaleli gciwane, ngunina wengane ongazange adalule ukuthi umyeni wakhe ungomunye wabanaleli gciwane abeyamaniswa nesinye sezitolo ezinkulu eBallito. Uthe lo mama ubehleli nabanye omame lapho kuhlala khona onina bezingane nabo okutholakale ukuthi banaleli gciwane. Uqhube wathi iziguli ezilanda imishanguzo yazo kulesi sibhedlela, zizonikezwa imishanguzo yezinyanga ezintathu, ezidinga ukuhlinzwa ngokushesha zona uthe zizohanjiswa eKing Edward VIII, ezinezifo ezidinga odokotela besifazane zizohanjiswa eMahatma Gandhi Memorial, iKing Edward VIII naseRK Khan.