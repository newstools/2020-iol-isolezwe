LIPHINDE lahlehliswa icala elibhekene nowayengumengameli wakuleli, uMnuz Jacob Zuma obekulindeleke ukuthi liqale ukuqulwa namhlanje enkantolo eNkulu eMgungundlovu. Icala lenkohlakalo elithinta uZuma nenkampani yezikhali yaseFrance, iThales, selibekelwe ukuhlala ngoJuni 23 ngenxa yeCovid-19. Leli cala sekuneminyaka lingaqali ukuqulwa kwazise uZuma uyaziphikisa izinsolo abekwe zona zokuthi wathola amaqatha omngenandlini ngokungemthetho, futhi uthi amacala abekwe wona anenhlese yepolitiki. UZuma uya kuleli cala nje, usanda kwenza ushintsho ebuthweni labameli azogadla ngabo. Umangaze abaningi elaxaza ummeli uMnuz Daniel Mantsha waqasha omunye uMnuz Eric Thumbumuzi Mabuza. Ithimba labameli bakaZuma liholwa wugalagala lommeli u-Advocate Muzi Sikhakhane SC. Ushintsho ebuthweni labameli lingase lichaze ukuthi uZuma ufuna ukuya ecaleni enethemba lokuthi ngeke zephuke izinduku azogadla ngazo. Emuva kokuqashwa kukaMabuza, kumenyezelwe ukuthi uZuma usihoxisile isicelo sakhe sokuthi angashushiswa abesifake enkantolo yoMthethosisekelo. UMabuza uke waxoxa nesiteshi sezindaba i-eNCA lapho acacise khona ukuthi uZuma unqume ukusihoxisa isicelo sakhe ngoba ufuna ukuthi ayobhekena kahle nenkantolo ukuze achaze konke okwenzeka. Ungubani uMabuza oqashwe wuZuma? Uphuma kwiMabuza Attorneys ezinze eGoli, kanti ungesinye sezikhulu zayo kodwa ubambisene nabanye ozakwabo. Akungabazeki ukuthi uMabuza ungomunye wabahlonishwayo kwezomthetho njengoba eke waphatha amacala amakhulu. Nguyena owayemele uMnuz Peter Moyo empini ende nabakwa-Old Mutual abangabaqashi bakhe. Uphinde wamela uMnuz Tom Moyane ngesikhathi ephikisana nokuxoshwa kwakhe kwaSARS. Nguyena uMabuza osanda kuqasha uMnuz Godrich Gardee we-EFF ukuba azoba wummeli oyithwasa enkampanini yakhe.