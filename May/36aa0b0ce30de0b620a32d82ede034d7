UMnuz Thamsanqa “Thovi” Gcabashe udutshulwe washona ngezinhlamvu ezingu-10 ngesikhathi ebuya koshiya umkhuleko emzini ose-Unit 3 ngasezitolo KwaMagaba, eHammarsdale, ngoMsombuluko ntambama. Umalume kaGcabashe, uMnuz Sipho Mazibuko, uthe bakhungathekile bewumndeni ngoba abanazo izinto eziphathekayo ebezingaholela ekusocongweni komshana wakhe. Umchaze njengomuntu obephilela uNkulunkulu, ephila ngemikhuleko futhi abuye abe nezintshumayelo azethula emisakazweni yomphakathi. “Udutshulwe ebuya enkonzweni futhi amaphoyisa asitshele ukuthi athole amagobolondo ezinhlamvu zesibhamu awu-10. Kuyacaca ubulawe abantu abebemhlomele ngoba besekuqala nokuhwalala ngesikhathi edutshulwa. Umntwana esimkhulise kahle futhi ubengeyena umuntu wotshwala. Sikhungathekile futhi akukho esikusolayo njengamanje,” kusho uMazibuko. Uthe uGcabashe ubengakaze abatshele ukuthi unezitha kodwa ubewumuntu ophilela uNkulunkulu futhi engumholi wophiko lwentsha lwe-ANC emphakathini. UMazibuko uthe bewumndeni bebengakahlangani babonisane ngezinhlelo zomngcwabo kodwa bazowazisa umphakathi ngokuhamba kwesikhathi. UNobhala we-ANC Youth League esifundeni iTheku, uMnuz Thinta Cibane, uthe bewuphiko lwentsha bayakugxeka ukusocongwa kukaGcabashe. UCibane uthe bakhungathekile ngokufa kukaGcabashe obulawe ngesikhathi engaphandle komuzi welinye ilungu labo. Uthe bayazibuza bayaziphendula ukuthi ngabe yini eholele ekusocongweni kwakhe. “Sidlulisa amazwi enduduzo siwabhekise emndenini, kumalungu ophiko lwentsha nasemphakathini ngokudlula emhlabeni kweqabane. Sicela noma ngabe ubani ongaba nolwazi olungalekelela ekuboshweni kwababulali ukuba axhumane namaphoyisa. Ukufa kukaGcabashe kuphinde kwayisikhumbuzo sokuthi asiphephile siyintsha yaseThekwini,” kusho uCibane. “Besizitshela ukuthi ngoba kuneCorona ezokuphepha ziqiniswe kakhulu kodwa akunjalo. Sekufe abaholi bentsha abaningi eThekwini ezinyangeni ezidlule futhi kuncane kakhulu osekwenziwe ukulwa nalokhu.” UCibane unxenxe amaphoyisa ukuba aphenyisise khona kuzoboshwa bonke abathintekayo kulokhu kubulala okuhleliwe. Obengunobhala we-ANC eThekwini, uMnuz Bheki Ntuli ekhasini lakhe kwiFacebook, naye ubhonge emswaneni. Okhulumela amaphoyisa KwaZulu-Natal, uColonel Thembeka Mbele, uthe kusolakala ukuthi uGcabashe udutshulwe ngesikhathi esendleleni eya kubo. “Udutshulwe emzimbeni. Kutholwe amagobolondo ezinhlamvu zesibhamu awu-10 endaweni yesigameko,” kusho uColonel Mbele othe kuvulwe icala lokubulala.