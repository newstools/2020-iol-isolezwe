UTHISHA obesemiswe izinyanga eziyisithupha emsebenzini, ngemuva kokususwa ekufundiseni uGrade 12, ayofakwa kaGrade R, ugcine ebuyiselwa esikoleni.  Lokhu kusho ukugoba uphondo kukaMnuz Tonny Reginald Shabalala obefundisa eDumabezwe High School eDonnybrook, efundisa izibalo nesayensi, njengoba esegcine evumile ukuyofundisa uGrade 4 no-7 esikoleni samabanga aphansi.  Kodwa lokhu akuzofana nokuthi ayofundisa uGrade R ayefuqwe kuwona eMfulumane Primary eBulwer kulandela ingxabano aba nayo nesigungu esasilawula isikole ayabambe kuso njengothishanhloko.  "Sesikhulumile nomhloli osingethe udaba lwami ukuthi ngizobuyela emsebenzini njengoba ilivu yami yokugula iphela ngoJuni 12,”kusho uShabalala.  Uthe nakuba kungekho lutho abasalubhalwe phansi abavumelene ngakho,  umhloli uthe kuzomele ayoqala ukufundisa eMfulumane Primary School eBulwer.  “Iziqu zami zemfundo ziyavuma ukuthi ngingafundisa uGrade 4 noGrade 7. Sivumelene ukuthi uma ngiyofundisa eMfulumane, ngizofundisa lawo mabanga,” kuchaza yena.  Uthe indaba yokuthi ayofundisa uGrade R yayigqugquzelwa omunye wabahloli acabanga ukuthi wayengamfuni ukuthi aqhubeke eDumabezwe, kwazise futhi wayekade esabambile njengothishanhloko wakhona.  UShabalala wayephinde abe yinhloko yezifundo eDumabezwe.  Uthe abakha itulo lokumchitha eDumabezwe, babenzela ukufaka umuntu ofunwa yibona ozoba nguthishanhloko wesikole.  Emveni kokungenelela koMnyango wezeMfundo, uthe udaba lwakhe kwacaca ukuthi lufuna ukuxazululeka kancane kancane.  “Ngokomthetho ngicabanga ukuthi ngabe sengaya esikoleni iMfulumane ukuyoqala ukufundisa emva kokuthi sikhulume nomunye wabahloli ophethe udaba lwami. Kodwa ngenxa yalesi simo (ngenxa kathaqa) kwama yonke into,” kuchaza yena.  Uthe osekuzokwenzeka ukuya phambili ngendlela ababonisane ngayo nomhloli, ukuthi afundise amaGrade asebaliwe eMfulumane Primary ngethemba lokuthi bazobe bemzamela ezikoleni zamabanga aphezulu ngoba selokhu aqala ukufundisa ngo-1996, ubefundisa wona lawa mabanga.  “Nami kuyangithokozisa ukufinyelela kwethu kulesi sivumelwano ngoba ngisazimisele ngokuyofundisa,” usho njalo.  Phambilini okhulumela uMnyango wezeMfundo KwaZulu-Natal, uMnuz Muzi Mahlambi, wakucacisa ukuthi bazokwenza imizamo yokuthi uShabalala afundise okwesikhashana kunanoma kusiphi isikole bebe bemzamela isikhala esimfanele kwezinye izikole. 