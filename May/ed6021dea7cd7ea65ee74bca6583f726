UNdunankulu uMnuz Sihle Zikalala, umemezele lokhu izolo esithangamini nabezindaba, ehambisana noNgqongqoshe wezeMpilo uNkk Nomagugu Simelane-Zulu. Kule mibhede kukhona engu-2 141 yalabo okudingeka bazivalele besahlolwa, engu-3 430 yabahaqekile okudingeka bahlale ngabodwana, eyabangu-66 abadinga ukunakekelwa ngokweqile, nengu-143 yabasegunjini labagula kakhulu. UZikalala uthe ukwabiwa kwemibhede kuhambisana nekhwelo elihlatshwe uMengameli Cyril Ramaphosa obevakashele isifundazwe ngesonto eledlule, wayobheka nesibhedlela esizovulwa maduze iDkt Pixley ka-Isaka Seme KwaMashu. UZikalala uveze ukuthi izibalo zemibhede zizokwandiswa uma kunesidingo. “Sesikhulumile nabeZemvelo KZN Wildlife sicela ukuthi basilekelele ukwandisa izindawo zokuvalela abantu. Eminye yale mibhede izobekwa ezibhedlela ezikhonjwe njengezizovalela abantu, emahhotela nasezindaweni zokulala izivakashi,” kusho yena. Uthe ngokwezibalo ezintsha bangu-1 307 asebehaqekile esifundazweni, kwalulama abangu-608, kwashona abangu-43. Uveze ukuthi ukhathazekile ngokuthi njalo ngosuku kuhaqeka okungenani abangu-19, izibalo eziningi eziseThekwini nasesifundeni iLembe. UZikalala uveze nokuthi ngoMgqibelo kuphela bangu-54 abahaqekile. Mayelana nabalaliswe ezibhedlela, uthe bangu-135, abangu-46 basezibhedlela ezizimele nabangu-92 kwezikahulumeni. Kwabalalisiwe, abangu-13 basegunjini labagula kakhulu. Uthe iTheku lihamba phambili ngo-80% kwabashonayo kulandele isifunda iKing Cetshwayo. “Sesihlole abantu abangu-47 012 esifundazweni. Kuyasisiza nokuhamba nabasebenzi bezempilo uma kunezivimbamgwaqo ngoba nakhona abantu bahlolwa izimpawu. Nokho sikhathazekile ngendlela abantu asebekhululeke ngayo kusukela singene esigabeni sesine sikathaqa. Kunamabhizinisi asevule kungakashayi isikhathi sawo, abanye bacwalana izinwele emakhoneni omgwaqo,” kusho yena. Uxwayise ngokuthi namuhla bazoqala phansi baqinise imithetho kathaqa, wakhala nangalabo abaziphumela emakhaya bengazigqokile izifonyo. Ugcizelele ukuthi izaguga nalabo abanezifo ezingalapheki mabazinakekele, balandele imithetho kathaqa. Unxuse nomphakathi ukuthi ungabacwasi asebehaqekile. Ucacise nangesibhedlela iGeneral Justice Gizenga Mpanza KwaDukuza, esivaliwe ngenxa yezibalo zabahaqekile. Uthe ngesikhathi sivalwa bebengu-16 abahaqekile, osekuphinde kwatholakala abangu-51. Uthe babili abahlengikazi asebehaqekile. UNkk Simelane-Zulu uthe bazoqala imikhankaso yokufundisa ngokubaluleka kokugqoka izifonyo emphakathini.