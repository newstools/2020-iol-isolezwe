Lesi sixwayiso sivela ngemva kokuba kuvele ukuthi sekunabantu ababone intuba yebhizinisi abagcwalisisa abantu amafomu, bebathembisa ukuthi bazothola isibonelelo sabangasebenzi sikaR350. Okhulumela iSassa KwaZulu-Natal, uNkk Sandy Godlwana, uthe sekufikile ezindlebeni zabo ukuthi sekunamafomu abangawazi agcwalisiswa abantu kufunwa nemininingwane yabo. UNkk Godlwana uthe awekho amafomu adinga ukugcwaliswa futhi azikho izinkampani ezivumeleke ukuthatha imininingwane yabantu ebalulekile njengeyomazisi neyasebhange. “Sinezinhlaka ezahlukene kwaSassa kukhona nabomthetho, sesiqalile silandelela bonke labantu abadlala ngabanye abaswele, nabadinga usizo. Ngeke sibayeke abenza lokhu ngoba badukisa abantu. Alukho usizo olukhokhelwayo, nalabo R30 okuthiwa bafunwa kubantu kungafanele. Sicela abantu bafone uma bedinga ukwazi kangcono bafunde namaphephandaba lapho sichaza khona,” kuxwayisa uNkk Godlwana. Uthe nenombolo kaWhatsApp lapho abantu bethumela khona imininingwane yabo seyiqala ukuba nenkinga ngoba baganga ngayo bathumela imiyalezo yokudlala engaphathelene nokufuna usizo. Lokhu kufaka ingcindezi nakubasebenzi bakwaSassa abagcina sebebheke nemiyalezo echitha isikhathi. “Sizobhekisisa zonke nezinombolo zabagangayo. Izinombolo njengoba zikhishiwe kumele zibe usizo kubantu, uma abanye bezisebenzisela izinhloso zabo kumele sibabophe. Ithimba lethu liphezu kwalokho ngoba kuphazamisa indlela yokusebenza,” kuchaza uNkk Godlwana. Unxenxe abantu ukuthi bathumele imininingwane yabo ukuze bakwazi ukuthola uR350. “Kuvumelekile ukucela isihlobo noma umngani akulekelele athumele imininingwane yakho ngenombolo yakhe. Akuzoba nenkinga ngoba sisalinde unqongqoshe mayelana namavolontiya aqeqeshelwa ukusiza ezindaweni zasemakhaya lapho kunabantu abangakwazi ukusebenzisa iWhatsApp. Kodwa ngesikhathi kusalindiwe, abantu bangasizana ukuze babe bethola le mali. Into esingeke siyivumele eyalaba abakhokhisa abantu ngokubasiza,”  kucacisa uNkk Godlwana. Imininingwane esemthethweni yeWhatsApp ithi: 082 046 8553 noma ushaye i-code ethi: *134*7737#, noma nge-email ethi:srd@sassa.gov.za Zonke lezi zindlela zokuthumela izicelo zisebenza mahhala, azikhokhelwa.