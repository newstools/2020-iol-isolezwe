ANGASE aqondiswe ubugwegwe uNgqongqoshe obhekele ezeziMali kuleli, uMnuz Tito Mboweni ngokukhuluma okucatshwangwa uyena okuphambene nokushiwo yinhlangano yakhe i-ANC nohulumeni. Ngokusho kukaMgcinimafa wale nhlangano, uMnuz Paul Mashatile, isigungu esiphezulu sale nhlangano esaziwa ngeTop Six, sihlanganile ngoMsombuluko ukudingida udaba lukaMboweni lokungahambisani kwakhe nokuvalwa kokudayiswa kukagwayi kulesi sikhathi sikathaqa, nanokuphikisana nozakwabo kwiKhabhinethi ngezinto ezishiwoyo. Usolwa nangokungahambisani nokunikezwa kosomabhizinisi amancane kwezokuvakasha aphethwe abamnyama imali ehlinzekelwe bona nguhulumeni kulesi sikhathi seCovid-19. “Umbono wethu uthi abantu abasebenza ndawonye kumele bakwazi ukusebenzisana. Kunoma iyiphi inhlangano nakwiKhabhinethi, abantu babona izinto ngokungefani kodwa uma sekuthathwe isinqumo kumele sihambisane sonke naso,” kusho uMashatile. Uthe osekuzokwenzeka, ukuthi kube uMengameli Cyril Ramaphosa ozokhuluma noMboweni, okungase kulandelwe ukuqondiswa kwakhe ubugwegwe. Okhulumela i-ANC kuzwelonke uMnuz Pule Mabe, uthe bahlanganile beyi-ANC ukulungisa lolu daba, kangangokuthi bakwazile ukulusonga ngokuvumelana ngokuthi kulesi sikhathi seCovid-19, kumele bonke bakwazi ukusebenza ngokubambisana. Ungoti wezomnotho kuleli uSolwazi Bonke Dumisa, uthe kuyamangaza ngoba abakhuluma emphakathini besola uMboweni ngalolu hlobo, ngasese bahleka naye kuvele elomhlathi. “Uma singababoni ngasese, baxhumana naye ngama-SMS, nangama email kube sengathi akwenzekanga lutho,” kusho uDumisa. Uthe noma uMboweni angasolwa, umbuzo osalayo ngothi uzoyivikela kanjani impilo ungenamali njengoba kushiwo? “Uma umkhumbi ucwila, yinkinga leyo. Kodwa akumele kube khona abantu abalwa izimpi zabo ngokusebenzisa ugwayi. Okubalulekile ukusebenzisana kukho konke esikwenzayo,” kuchaza yena. Akukona okokuqala uMboweni esolwa ngokuphuma eceleni ngezinto ezishiwo uhulumeni. Phambilini amanye amalungu e-ANC abethi uMboweni unelungelo lokukhuluma okusemqondweni wakhe. Phakathi kwezinye zezinto uMboweni azibangela amazinyo abushelelezi ngazo phambilini, ukuthi athi kuzomele kwenziwe inhlolovo emphakathini, ukuthi kufanele yini uhulumeni  athathe imali yabakhokhi bentela, atakule ngayo amabhizinisi kahulumeni.  