OWAYENGUMENGAMELI wezwe uMnuz Jacob Zuma uthi ukushona kwendodana yakhe uNhlakanipho ngo-2018 kwaba yisandla sezitha zakhe, naye wasinda ngokulambisa zisho ukumqeda. UZuma uveze lokhu ngesikhathi enengxoxo nendodana yakhe uDuduzane besebenzisa ubuchwepheshe besimanje kwi-App iZoom. Isithangami sengxoxo sibizwa ngeZooming with Zumas. UZuma uthe ukufa kukaNhlakanipho kwakuhambisana nemizamo yokulwa naye ngayoyonke indlela ngenxa yembono yezepolitiki anayo nalokho asekwenzile kwezepolitiki. Uthi yena wadliswa ushevu owujuqu kodwa wasinda ngenxa yokushesha athole usizo lokwelashwa phesheya. ''Ngathinta umngani wami owayengumengameli kwelinye izwe ukuthi angisize. Ngangazi ukuthi uma sengthinte yena ngizowunqoba ushevu. Angiyena umuntu ogula kalula mina kodwa ngaleso sikhathi ngabona ukuthi kubi '' kusho uZuma. UZuma uze waveza nokuthi ngo-2014 indlela ayegula ngayo odokotela babethe akangayi emcimbini wokugcotshwa kwakhe. ''Umfana wami wayenesifo esilawulekayo uze ube madala kodwa yena wavele wafa esithubeni nje. Sengiyazi manje ukuthi abantu ababezama ukungibulala, abadala into ezongizwisa ubuhlungu. Sengiyazi manje ukuthi ukuhluleka kwabo ukuthatha impilo yakho (esho eDuduzane) kwabenza bahlasela umfowenu omncane. Bamphambanisela ngemishanguzo yakhe. '' kuchaza uZuma othe kusamzwisa ubuhlungu namanje ukucabanga ngalento.