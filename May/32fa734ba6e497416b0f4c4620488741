Bathe amaphoyisa abashaye emuva kokuthi kade ebabuze ukuthi yibo yini abamisa izimoto? Okwabamangaza wukuthi amaphoyisa afika esiteshini samaphoyisa avula icala lokuthi bebengenazo izimvume zokusebenza erenki. UMnuz Muzi Hadebe, okusoseshini waKwaMashu obuye asebenze ophikweni lukaSantaco oluqaphe ukusebenza kwamatekisi, uHlokomela, uthe izimvume banazo kodwa amaphoyisa afika abashaya abalalisa phansi ahamba phezu kwabo ngezinyawo engasho ukuthi abashayelani. “Izimvume ayezifuna esesilalise phansi esinyathela sawatshela ukuthi zisezimotweni, aqhubeka nokusishaya. Emuva kwalokho asiphuca okhiye bezimoto, saboshwa. Esikhundleni sokuthi siyovalelwa KwaMashu esiteshini samaphoyisa ahamba nathi ehla enyuka esigadlaza ngemoto,” kusho yena. UMnuz Thabo Mhlongo, omunye usomatekisi owayegade umsebenzi, uthe ngokwakhe kukhona amaphoyisa ayebashayela khona ngoba ukuba ayefuna izimvume ayezofike azozibuza kodwa awekwenzanga lokho abashaya kuqala. “Esiteshini asifaka esitokisini esasinabanye abantu mhlawumbe abala ku-30. Abeka impilo yethu engcupheni ngoba kuthiwa abantu kumele baqhelelane,” kusho uMhlongo. Uthe waquleka waphaphama esibhedlela esempontshwa igazi kuthiwa wophele ngaphakathi. “Asikwazi ukushaywa kanje singekho isizathu. Amaphoyisa sifuna asicacisele. Esiteshini samaphoyisa kamasipala KwaMashu kuthiwa awekho amaphoyisa ayebike ukuthi asebenza kule ndawo. Esitokisini sakhishwa ekuseni kwathiwa sidedelwa ngebheyili yamahhala, singavelanga enkantolo. Imali eyayisezimotweni elinganiselwa kuR30 000, yalahleka. Amaphoyisa abuyisa uR150,” kusho uMhlongo. UHadebe uthi namanje indlebe yakhe ayizwa kahle emuva kokushaywa. “Ukuvula icala nakho bekuyinkinga amaphoyisa eshona ngapha nangapha engafuni ukusivulela. Kuphele izinsuku eziningi singayitholi inombolo yecala kuthiwa izothunyelwa nge-SMS kodwa ingangeni. Njengamanje icala livulwe yimina kuphela abanye kwathiwa bazobhala izitatimende ngoba ngeke kuvulwe amacala amaningi ngodaba olulodwa, “ kusho uHadebe. USnr Superintendent Paboo Sewparsad wamaphoyisa akwamasipala, uthe akazi lutho kodwa akakholwa wukuthi amaphoyisa angashaya abantu ngaphandle kwesizathu. “Kuyenzeka ukuthi amaphoyisa abe sendaweni angasebenzeli kuyo kodwa ukushaywa kwabantu ngale ndlela okuchazwa ngayo angikholwa ukuthi kwenzeka kanjalo. Ngisazolulandela udaba ngithole ukuthi kwenzekani.” UCapt Nqobile Gwala ukuqinisekisile ukuthi amaphoyisa kamasipala avulelwe icala lokushaya.