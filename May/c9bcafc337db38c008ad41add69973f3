ABANTU bakuleli abangasebenzi bazokwazi ukuthola isibonelelo sikahulumeni sikaR350 kuphela uma kungekho mali evela kuhulumeni abayitholayo. Usho kanje oyisikhulu esiphezulu kwaSassa, uNkk Busisiwe Memela-Khambula esithangamini nabezindaba. UNkk Memela-Khambula uthe lolu phiko selume ngomumo ukuqala ukwamukela izicelo zalabo abafuna ukusizwa wuhulumeni ngale mali kulandela ukubheduka kwegciwane elibulalayo iCovid-19 okwamenyezelwa wuMengameli Cyril Ramaphosa. Kulesi sithangani uNkk Memela-Khambula ubehambisana noNksz Lindiwe Zulu uNgqongqoshe wezokuThuthukiswa koMphakathi kuleli, othe ngesonto eledlule zikhona izicelo abazitholile kubantu. "Okusidumazile nokho wukuthi kubantu abafake lezi zicelo, inqwaba yabo okungafanele bazifake abangafanelwe yilesi sibonelelo. Abantu abavele bethola usizo lukahulumeni, abahola isondlo sezingane,i-UIF nokunye,"usho kanje. Uthe ezicelweni eziwu-100 000 ezifakiwe, u-50% wazo ezabantu abathola usizo lukahulumeni. Bangu57 000 izicelo zabo esezivele ziphasile. UNkk Memela-Khambula ubale nalabo abathola usizo lukahulumeni lokufunda emanyuvesi nakwezinye izikhungo zemfundo ephakeme abathola imali esikhwameni esibizwa ngoNFSAS, abathola imali ye-UIF nabanye ukuthi akumele bafake izicelo ngoba ngeke bayithole le mali.  Phambilini kwakuthiwe umuntu akalethe ubufakazi balapho ahlala khona, kodwa uNkk Memela-Khambule ubuye wakushintsha lokho, wathi sekudingeka kuphela umuntu alethe ikheli kube kuphela. Uthe amahhovisi akwaSassa avuliwe kusukela ngoMeyi 11, wathi nokho kuzosizwa abantu abathile ngezinsuku ezithile ezibekiwe. NgoMsombuluko nangoLwesibili uthe lamahhovisi azosiza kuphela labo abazofaka izicelo zabadala abafuna ukuhola impesheni yokuguga. Abazofaka isondlo sezingane bona bazothola ukusizakala ngoLwesine nangoLwesihlanu.  