Laba besifazane Isolezwe elinawo amagama abo kodwa abangeke badalulwe njengoba bengakaveli enkantolo, kuthiwa bafike bezobhalisela izitifiketi zezingane zabo. Abesifazane abaneminyaka engu-45, 44 nomunye ona-27 kuthiwa bebezobhalisela izingane zabo abazibelethe kuyo le nyanga. Laba besifazane kuvele ukuthi izincwadi ebebeziphethe zabantwana babo akuzona ezangempela kodwa zikokotelwe. Kuthiwa bephonswa imibuzo bahlanze konke ukuthi bona bathenge imininingwane yezingane “eziyizipoki” ngoR1 500 ukuze bezokwazi ukubhalisela isibonelelo sikahulumeni. Umthombo uthe kuvele ukuthi laba banazo izingane abaziholela imali yesibonelelo kodwa bebefuna ukwandisa isibalo ukuze bathole imali ethe xaxa. “Laba besifazane kuvele ukuthi babeletha esibhedlela iGrey’s nasemtholampilo waseMgungundlovu. Kube sekuvela ukuthi isigxivizo emininingwaneni abebeyiphethe akuyona eyangempela. Kuvele lapho ukuthi bakuthengile lokhu ngoR1 500, befuna ukuthola isibonelelo sezingane,” kusho umthombo ongeke udalulwe. Leli phephandaba lithole ukuthi lo mkhuba usuyinsakavukela umchilo wesidwaba emahhovisi oMnyango wezaseKhaya kwazise omama bezingane bavumelekile ukuzobhalisa izingane bengahambi nazo ngoba zivikelwa kwiCoronavirus. Isolezwe lithole ukuthi kunolunye udaba oluphenywa khona emahhovisi oMnyango wezaseKhaya eMgungundlovu lomama obhalise izingane zakhe ezingamawele. Lo wesifazane kuthiwa naye ubefike nemininingwane efana neyabesifazane ababoshwe izolo. Kuthiwa yena ukwazile ukubhalisa kodwa kuthe esehambile kwabonakala okusolisayo ngemininingwane yakhe. “Empeleni okuvelile ukuthi kule ndawo athe ubelethe kuyo akubelethiswa amawele okwenze kwacaca ukuthi ukokotele,” kusho umthombo. Kumanje udaba lwakhe lusalandelwa. Isolezwe lenze uphenyo lalo oluzimele oluveze ukuthi kunowesifazane ohamba ethungatha abesifazane abadayisele imininingwane yezingane ezingekho ebathembisa ukuthi bazohlomula ngesibonelelo sikahulumeni. Lo wesifazane kuthiwa utholakala ezibhedlela nasemitholampilo ehlukene okuyilapho ethungatha khona abasifazane. Kuthiwa uhlala ephethe yonke incwadi edingekayo ukubhalisela isitifiketi sengane ezelwe, uphatha nezigxivizo zakhe. Kuthintwa imenenja eMnyangweni wezaseKhaya KwaZulu-Natal, uMnuz Cyril Mncwabe, ikuqinisekisile lokhu yathi izigameko ezifuze lezi zibaxakile kakhulu emahhovisi abo. “Siyanxusa abantu bakuleli ukuba beyeke umkhuba omubi wokubhalisa izingane ezingekho ngoba befuna ukuhlomula ngemali yesibonelelo. Sizobabopha njengoba kwenzekile kulaba besifazane. Abantu basebenzisa ukuthi kuvumelekile ukuba bazobhalisa ngaphandle kwezingane zabo bese becabanga ukuthi bangakhwabanisa. Siyacela ngokukhulu ukuzithoba ukuba abantu bangezi ukuzobhalisela izingane ezingekho,” kusho uMncwabe.