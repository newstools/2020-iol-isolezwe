USotswebhu we-ANC uNkk Pemmy Majodina, usho lokhu kulandela ukuphawula komholi obambile weDA uMnuz John Steenhuisen, othe ukuqhubeka nothaqa kuyingozi enkulu kuleli kanti kungaphezu kweCoronavirus. USteenhuisen uthe uRamaphosa kunokuba alule uthaqa bekumele andise izindlela zokuhlola igciwane bese kubhekelwa abantu abadala nabanezifo ezingamahlala khona abangahle bangenwe kalula yiCorona. USteenhuisen ubefuna uRamaphosa avumele abantu ukuba babuyele emsebenzini yize izwe lisengaphansi kukathaqa. “Inhlekelele esinkulu kakhulu kulokhu akuyona iCorona kodwa uthaqa. Uthaqa uzobulala abantu abaningi, kunalabo abazohlengeka,” usho kanje. Ukhulume nangokushiwo uMnyango wezeziMali othi abakuleli abangu-3 million bangalahlekelwa yimisebenzi, bese kuthi iSouth African Revenue Service, ilahlekelwe cishe uR285 billion. UNkk Majodina ne-ANC abafuni nokuyizwa le nto eshiwo oweDA, basola uSteenhuisen ngokufaka ipolitiki odabeni lweCorona. “I-ANC imile ekutheni ilungelo lokuphila, nelokuthola inhlonipho yilona lungelo elimqoka ngaphezu kwezinye izinto. Zonke izinhlelo zikathaqa ziqinisekisa ukuthi impilo yomuntu iyalondolozwa, okuyinto iDA ekhombisa ngokusobala ukuthi ayinandaba nayo,” kusho uNkk Majodina. Uthe umholi weDA ushaye isikhala njengoba uRamaphosa nohulumeni bedinga ukwesekwa ngalesi sikhathi. Unxuse uSteenhuisen ukuba agxile kokwenzeka eWestern Cape njengoba izibalo zakhona zabahlaselwe iCorona ziphezulu kakhulu uma kuqhathaniswa nezinye izifundazwe.    