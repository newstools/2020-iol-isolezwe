U-Andile Bobo Mbuthu (16) ofunda uGrade12 eNkosibomvu High kuthiwa wagcinwa ukubonakala eshaywa kwelinye lamagumbi aseMagagula Lounge. Kuthiwa wayeshaywa uMnuz Mlungisi Thabethe ongumnikazi wale ndawo okuthiwa bahlobene naye oyise bayelamana. Udaba lwalo mfundi luwundabizekwayo kule ndawo, iningi labantu lisola ukuthi lo mfundi washona ngesikhathi eshaywa. I-video ebonwe yileli phephandaba kuvela lo mfundi eshaywe kanzima enemivimbo wonke umzimba. Kuzwakala izwi lowesilisa emkhaca ethi akasukume ahlanze indlu, unyakaza kancane abhonge azame ukuphakama ngekhanda elithi uma lithinta odongeni kusale igazi aphinde alale phansi. Phansi kule ndlu kunamanzi negazi. Ilunga lo mndeni elingathandanga ukudalulwa ngoba lithi lesaba ukuthi kuzohlukunyezwa umndeni walo lithe: “UThabethe wafika kubo, uBo wamfuna kudadewabo wangasho ukuthi umfunelani. Wamthola enomunye umfana wamthatha wayomshaya. “Izingane zakubo zamfica eshaywe walimala ekhanda evaleke neso engasanyakazi. Ngokuthola kwethu izingane zakubo zanqatshelwa ukuthi zithathe isithombe wathi azihambe ziye ekhaya ziyolanda izingubo ngoba ayezigqokile zazigcwele igazi futhi zimanzi kubonakala sengathi ubesethelwa ngamanzi. “Izingane zafike zabika ezikubonile uma sesifika thina sekuthiwa akekho kule ndawo. Ngaya emaphoyiseni ngoba ngingafuni ukwephula umthetho ngingene endaweni ngingavunyelwe. Ngafika sengihamba nawo, abebekhona bavuma ukuthi ushayiwe kwathiwa ubalekile. Kule ndlu okuthiwa wayeshayelwa kuyo kwakubonakala sengathi kwesuliwe udonga lunamachaphazelo egazi. Ngaphandle kwayo kunamanzi anegazi ebhakedeni. Esikhundleni sokuthi amaphoyisa abuze kabanzi ngalokho noma abheke kwezinye izindlu, athi asibuyele ekhaya uma engafiki ekhaya sibuye ngakusasa sizovula icala lokuthi ulahlekile ,” kusho yena. Uthe uyawasola namaphoyisa ngokuzithela ngabandayo ngalolu daba. Uthe aqale avula elokuthi * -Andile ulahlekile kwadlula olunye usuku ngaphambi kokuthi umseshi athi akuvulwe elokuthumba nelokushaya kodwa nalo akukho okwenziwayo ngalo. “Asisho ukuthi kwakumele angajeziswa uma onile ngoba wavuma ukuthi utshwala ubuntshontshile washo nokuthi ubudayisele bani. Ingxenye yabo yatholakala, esikhala ngakho ukuthi uma esejezisiwe ushonephi. “Njengoba ayopha kungani kungekho negazi elikhombisa ukuthi wabaleka washona ngaphi. Unina walo mfana usephazamisekile ekhanda ngoba ingane yakhe sekuphele isonto ingatholakali,” kusho yena. UCaptain Nqobile Gwala okhulumela amaphoyiosa KwaZulu-Natal uthe amaphoyisa asoThongathi aphenya icala lokuthunjwa komfundi. Uthe akukaboshwa muntu ngaleli cala amaphoyisa asaphenya. Ethintwa ngalolu daba uThabethe izolo, uthe ucela ukuthi ashayelwe ucingo ngakusasa. Etshelwa ukuthi udaba luzophuma namhlanje, uthe ucela ukushayelwa ngo-5, kuthe eseshayelwa wathi emuva kwemizuzu engu-20. Esefonelwa ulivalile lagcina lingena kwi-voicemail.