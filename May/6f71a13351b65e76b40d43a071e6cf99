LISOLWA ngokuchapha umphakathi ngenhlamba ikhansela okuthiwa lihlulwa ukusebenzisana nomphakathi eJolivet. UNksz Bongiwe Nduli waseNgqumeni kule ndawo osekusabalele nasezinkundleni zokuxhumana "ukungaziphathi kahle kwakhe ngendlela efanele" usolwa ngokuchapha abantu ngezinhlamba ezingeke zibhaleke ngenxa yokulumela kwazo. Ingxenye yabantu bakule ndawo abakhulume naleli phephandaba abacele ukungadalulwa, bathe uNksz Nduli ubabiza nangaphansi kwezikethi uma bebuza ngamaphasela okudla okuthiwa asanda kuphuma endaweni, yena wayowavalela kadade. “Uma ubuza ngalokhu, ukutshela ukuthi yena akesabi muntu ikakhulukazi abesifazane ngoba sewake wadutshulwa endaweni, manje akekho omunye umuntu ozomtshela okuthile ekubeni esinde edutshulwa,” kusho omunye wabantu. Ngaphandle kokusatshalaliswa kwamaphasela okudla okuseyinselelo, abantu bakhala ngokungabi khona kukagesi endaweni, osekuholele ekutheni impilo ime ngoba nezingane ezifundayo azikwazi ukusizakala njengoba zihleli emakhaya. “Uma ungafika kule ndawo, kuyaphithizela njengenjwayelo, akukho ngisho nelilodwa iphoyisa elibonakalayo okukhombisa ukuthi izwe livaliwe,” kusho omunye umthombo. UNksz Nduli uthe amaphasela okudla afikile awabantu abahola isibonelelo ababefake izicelo kungafiki ukuvalwa kwezwe. Ukuphikile okokuchapha abantu ngenhlamba, wathi yipolitiki esetshenziswa abathile ukufeza izinhloso zabo. "Ngibonile nasezinkundleni zokuxhumana abantu basho yonke into engekho abayithandayo ngami," kusho uNksz Nduli. IMeya yaseXopo uNksz Bathobile Ngubo, ithe ukudla akwaziyo okunikezwe abantu kule ndawo, okuvela kosomabhizinisi abazimele, hhayi kumasipala. “Uma kukhona iziphithiphithi endaweni siyaye siwabize amaphoyisa ukuze angenelele,” kusho uNksz Ngubo.