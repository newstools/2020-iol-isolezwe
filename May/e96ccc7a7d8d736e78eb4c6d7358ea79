Kusukela kwamenyezelwa imigomo kathaqa ekupheleni kukaMashi, kwavalwa ukudayiswa kukagwayi kodwa kuthiwa kukhona abawushushumbisayo. Ngokombiko weHuman Sciences Research Council (HSRC), abantu basawuthola ugwayi, ikakhulukazi labo abahlala emijondolo nasemalokishini. Ucwaningo luthole ukuthi kubantu abangu-19 330, bangu-12% abazivumele ukuthi basawuthenga ugwayi. I-HSRC yenze lolu cwaningo phakathi kuka-Ephreli 4 kuya ku-Ephreli 28. Ucwaningo luveza ukuthi kwabahlala emijondolo abangu-24% bathe basawuthola ugwayi. “Kunzima ukugwema ukubhebhetheka kweCovid-19 uma ugwayi usadayiswa ubuthaphuthaphu. Yize bebaningi abaphuza utshwala kunababhemayo kuleli, ucwaningo lukhomba ukuthi abathola ugwayi kumanje basengcupheni enkulu yokuthola iCovid-19. Bakhona nabadayisa utshwala ngokungemthetho kodwa sithole ukuthi bambalwa kunabadayisa ugwayi,” kusho iHSRC. UMnuz Yusuf Abramjee ongumsunguli weTax Justice South Africa, uthe yize ukudayiswa kukagwayi kwenza umnotho ulahlekelwe uR35 million ngosuku, lolu cwaningo luveza ngokusobala ukuthi bangakanani abasengcupheni yokuthola ubhubhane. “UNgqongqoshe wamaPhoyisa, uMnuz Bheki Cele, ngaleli sonto uveze ukuthi ukudayiswa kukagwayi ngokungemthetho kunyuke ngo-30%. Ngaphambi kokuqala kukathaqa, ngoyedwa kwabathathu obethenga ugwayi ongekho emthethweni, manje isibalo sinyukile. Okuthusa kakhulu ukuthi izibalo ziveza ukuthi igciwane lisazobhebhetheka,” kusho * -Abramjee. Uthe okwandisa amathuba okutheleleka ukuthi abathenga ngokungemthetho baphula nemigomo yokuqhelelana. Ukuvalwa kokudayiswa kukagwayi kususe umsindo ngesikhathi izinkampani zawo ezinkulu zisabisa ngokubopha uhulumeni. I-British American Tobacco ibuye yasihoxisa lesi sinqumo yathi izosebenza nohulumeni ukubheka izindlela zokunqanda igciwane, yaphakamisa nokuthi ugwayi udayiswe ezitolo ezisemthethweni. I-World Heath Organisation ixwayisa ngokuthi ababhemayo basengcupheni yokuhaqwa yiCovid-19.