Izolo ongqongqoshe bezemfundo bahlangene bebhunga ngodaba lokuvulwa kwezikole njengoba kugcine kumiswe nohlelo lokubuya kancane kancane kwekomiti eliphethe izikole elisuke liholwa nguthishanhloko, nothisha obekumele baqale ukubuya ngesonto elizayo. Okhulumela uMnyango uMnuz Elijah Mhlanga, uthe uNkk Motshekga uhlangane nezinhlaka ezehlukene izolo okubalwa nezinyunyana zothisha, kubhungwa ngodaba lokuvulwa kwezikole nokulungela komnyango ukuthi zivulwe. Uthe ubuye wahlangana nezigungu ezilawula izikole nezinhlangano zothishanhloko. “Ungqongqoshe uzobuyela kwiNational Coronavirus Command Council namhlanje bese eyothulela iKhabhinethi lolu hlelo kusasa. Kuzobe kuxoxwa ngodaba lokubuyisa isikhathi esilahlekile kwezemfundo,” kusho uMhlanga. Uthe kuzobe sekuba nesithangami nabezindaba ngoLwesine lapho kuzokhishwa khona izinsuku ezingujuqu zokuvulwa kwezikole nendlela ezosetshenziswa. Uqhube wathi bafisa ukukucacisa ukuthi ukuphepha kothisha nabafundi yinto abayibeke eqhulwini. UMengameli weNatu, uMnuz Allen Thompson, uthe basamile ekutheni ngeke abuyele amalungu abo ezikoleni uma kungukuthi azenziwe izinto abayalele umnyango ukuthi uzenze. Uthe ezinye zazo wukungafuthwa kwezikole ngezibulalimagciwane, ukungaqashwa kwabazohlanza izikole, uhlelo olucacile lokuthi kuzobhekwana kanjani nokugcwala emakilasini nokunye. “Sinxusa abazali ukuthi baseke othisha ukuze baphephe. Sizowazisa amalungu ethu ngesinyathelo okumele asithathe.”