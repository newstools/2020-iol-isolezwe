Isolezwe lithole ukuthi indlovu le kusolakala ukuthi yeqe esiqiwini esizimele yayohlupha emphakathini. UMnuz Vusi Zungu waseMdletsheni, uthe le ndlovu, ibonakale emphakathini ngabo 2 kuya ku-3 ngoMsombuluko ntambama kwathi emuva kwalokho kwabonakala onogada bezemvelo sebendiza ngebhanoyi. “Onogada bayidubula yafa njengoba ibisisemphakathini. Umphakathi ube usuyihlahlela uzithathela inyama. Ubuzikhethela ukuthi uthathani, umuntu ubehlahlela indawo ayithandayo. Kuyimanje igcwele emafrijini abantu kuhle kwesishebo,” kusho uZungu. Uthe akazi noma iyadliwa yini indlovu ngoba yena akakaze ayidle kodwa-ke abaseMthekwini bayihlahlele bayosa, esele bayifaka emafrijini. UMnuz Musa Mntambo, obhekele ezokuxhumana kwezeMvelo KZN Wildlife, uthe indlovu bayibulele ngoba ibisiqala ukuba yinkinga emphakathini. “Abasebenzi bezemvelo bebehamba ngebhanoyi ngesikhathi bebulala le ndlovu. Iye yasala emphakathini okuyiwona okhethe ukuzisikela inyama wahamba nayo. Inyama yezilwane eziningi zasendle iyadliwa kodwa abantu bayazikhethela ukuthi bangadli uhlobo oluthile lwenyama,” kusho uMntambo. Izilwane eziwuhlupho emphakathini, uMntambo uthe ziyabulawa ngoba kusuke kuvikelwa umphakathi. Ngonyaka odlule Isolezwe like labhala ngezindlovu ebezibulala ucingo zeqe, zihluphe umphakathi owakhelene nesiqiwi iHluhluwe Imfolozi Park. Le ndlovu ebulewe eMthekwini, kuthiwa iphume esiqiwini esizimele kodwa kuye kwangenelela abezemvelo ngoba abantu baseMthekwini bathinte bona. Kuzokhumbuleka ukuthi izindlovu zike zahlalisa lubhojozi umphakathi eManguzi okuthiwa zeqa eMozambique bese zizodla emasimini abo. Babenovalo lokuthi lezi zindlovu ezigangile zizofundisa izindlovu zaseNdumo umkhuba omubi wokweqa.