UNkk Bhamu Elizabeth Mdletshe (62), uhlaselwe umuntu ongaziwa ngoMgqibelo ebusuku emzini wakhe, wamdubula maqede wabaleka. Isolezwe lithole ukuthi umsolwa, ufike komunye umuzi wakwaMdletshe efuna umufi. Indodana kamufi kuthiwa ibikulo muzi, yasithi izomkhombisa lapho efuna khona. Kuthiwa umsolwa ufike wacela umufi emzini wakhe, wabe esemdubula ephindelela maqede wabaleka. “Umsolwa ufike nendodana kamufi emzini wakwaMdletshe, ngoba ubehamba efuna umuzi wakhe kanti uzozithela kwindodana kamufi. Umufi udutshulwe phambi kwabazukulu bakhe abehlezi nabo. Kuzwakale sebekhala becela usizo. Umsolwa ube esebaleka endaweni yesigameko. Lokhu kushiye umphakathi ushaqekile ngoba akwaziwa ukuthi kungani ebulewe umufi ngoba umsolwa akazange achaze lutho,” kusho umthombo osondelene nalolu daba. Ngokusho komthombo, indodana kamufi ifike yakhombisa umsolwa kubo yabe isizihambela. Yezwa sekukhalwa ukuthi lomuntu efike naye udubule umufi. Okhulumela amaphoyisa KwaZulu-Natal uCaptain Nqobile Gwala usiqinisekisile isigameko wathi kuyaphenywa. “NgoMgqibelo ngo-7 ebusuku, kudutshulwe owesifazane oneminyaka engu-62. Uhlaselwe esemzini wakhe eNhlwathi Reserve, ngokophenyo olusenziwe kufike owesilisa ongaziwa wamdubula. Ushonele endaweni yesigameko. Amaphoyisa aseZibayeni aphenya icala lokubulala, akukaboshwa muntu,” kusho uCaptain Gwala. Lo wesifazane obulewe kuvele ukuthi ubengasebenzi, ubezihlale ekhaya nabazukulu, eziholela impesheni. Imizamo yeSolezwe yokuthola ukuphawula komndeni ngalesi sigameko ayizange iphumelele njengoba izinombolo zabo zingatholakalanga kwaze kwashaya isikhathi sokushicilela.