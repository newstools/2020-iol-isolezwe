ABAHLALA emigwaqweni yeTheku abagcinwe enkundleni iMoses Mabhida, bathi abasayifuni iwunga futhi babonga uthaqa obenze bagcinwa ndawonye belashwa. IMeya yeTheku, uMnuz Mxolisi Kaunda, iphini layo uNkk Belinda Scott nobuholi beTheku bahambele le ndawo izolo. Umhlali wasemgwaqweni, uMnuz Sduduzo Mabizela (32) waseMbali, eMgungundlovu, uthe usehlale emigwaqweni yeTheku kusukela ngo-2014 ebhema iwunga. UMabizela uthi weza eThekwini ezofuna umsebenzi kodwa ngenxa yezidakamizwa wagcina ephelela emgwaqweni. “Kuqala uthaqa sasinomqondo wokuthi sizovalelwa akekho ozosinakekela futhi ngeke sisakwazi ukuthola izidakamizwa. Kusukela ngoMashi 26 kuqala uthaqa kushintshile kokho ngoba sisizwa ngokudla, indawo yokulala, imithi eqeda ukuqalekela iwunga futhi siyanakekelwa nangokomphefumulo ngezintshumayelo. Angisaziboni ngibhema uma ngiphuma lapha,” kusho uMabizela. UMabizela uthe nsuku zaphuma sebephila ngezinkonzo nezintshumayelo futhi sebebuyele ekubeni abantu abaphile saka, abanamaphupho ngempilo yabo. “Ngineziqu zePublic Management, izincwadi zokushayela nesitifiketi sika-matric. Ekhaya ngashiya ingane yami eneminyaka emine nomzali wami ongasebenzi. Bese ngilahle ithemba ngempilo kodwa uma siphuma lapha ngizofuna umsebenzi ngondle umndeni wami,” kusho uMabizela. UMnuz Wiseman Memela (23) waKwaMashu kwa-M, uthe wabalekiswa amacala amaningi emphakathini ngenxa yokubhema iwunga wagcina esehlala emigwaqweni yeTheku. “Siphethwe kahle lapha. Sinikwa nezimpahla zokugqoka, siyadla futhi asiyisabhemi iwunga. Onesi basisize kakhulu besilapha. Nginephupho lokusebenza ngiphume unomphela ezidakamizweni ngoba impilo imfishane. Ngazizela mina lapha ukuze impilo yami iphephe,” kusho uMemela. UKaunda uthe sehlile isibalo sabahlala emigwaqweni abeqa ezikhungweni abagcinwe kuzo ngenxa yonakakelo ababahlinzeka ngalo. Uthe izikhungo zabo zigcine abantu abangaphezu kuka-2 000. “Silekelela ukuthi impilo yabo iguquke ibe ngcono. Kunonesi, osonhlalakahle nabezempilo abeluleka ngengqondo, abalekelela ohlelweni olususa abantu ezidakamizweni. Sinezinhlelo zokubacija ngamakhono, siqhube uhlelo lokubahlanganisa nemindeni yabo futhi sizochibiyela isabelo sezimali somkhandlu enye imali isetshenziselwe izinhlelo zabahlala emigwaqweni,” kusho uKaunda.