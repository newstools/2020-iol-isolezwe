INGASE ivale ngehlahla iCovid-19 kubahlali basemijondolo yaKwaGonokwakhe eCrammond ngase Mgungundlovu uma bengalutholi usizo lokuzivikela kuleli gciwane.  Basho kanje abahlali bakule ndawo bekhuluma neSolezwe mayelana nezinselelo ababhekene nazo selokhu kwaqala uthaqa kuleli ngenxa yokubheduka kwegciwane leCorona.  “Selokhu kwaqala ukuvalwa kwezwe akekho noyedwa umholi osewake wafika kule ndawo. Bagcina ngesikhathi kuvotwa ngonyaka odlule,” kusho omunye wabahlali.  Uthe impilo inzima kule ndawo, kangangokuthi abazazi ukuthi banalo leli gciwane noma cha.  “Into ezokwenzeka wukuthi bazokufa bonke abantu abahlala kule ndawo ngoba ayilandelwa yonke imithetho okuthiwa igcinwe ukuze abantu bangasuleleki ngecoronavirus,” kusho lo mhlali.  Omunye wabo uthe amanzi awabonwa kule ndawo, okubashiya nenselelo enkulu uma sekumele bapheke, abasayiphathi eyokuwasha impahla nokugeza izandla njengoba umyalelo wabezempilo uthi ukuze kunqandeke ukusabalala kweCovid-19, kuzomele abantu bahlale begeza izandla.  “Phambilini umasipala waseMshwathi ubuvamise ukusilethela amanzi okungenani kabili ngesonto. Manje kuyenzeka basilethele kube kanye,” kusho omunye wabo.  Ngokusho kwalaba bahlali, kwafakwa inqwaba yamathangi amanzi kodwa ahlala engenamanzi, okushiya imibuzo yokuthi ayefakelwani uma engezukugcwalisa amanzi.  “Uma kwenzekile basilethela amanzi, kuba wububhudubhudu abantu bewabanga ngoba aba yisilinganiso sethangi elilodwa ekubeni thina sibaningi kule ndawo,” basho njalo. Ngokwabo, kuyenzeka abanye babo bagcine bengawatholanga njengoba asuke ebangwa.  Izinsiza zokuzivikela kwiCovid-19 namaphasela okudla asabalaliswa kweminye imiphakathi, bathe yizinto abazizwa ngendaba, bagcina ngokuzibona kumathelevishini bezwe nangazo ezindabeni ngoba azikaze zifinyelele kubona.  “Iningi lethu asisebenzi ngakho asikwazi ukuzithenga lezi zidingo,” kuchaza umhlali.  Ikhansela lakule ndawo uNksz Cebile Zuma uthe akanikeziwe igunya lokuphawula, wacela kuthintwe oyinhloko kwezokuxhumana kumasipla waseMshwathi, uMnuz Sbusiso Mkhithi.  Iselula kaMkhithi ibingazamukeli izingcingo. Ngesikhathi sokuloba imilayezo ubengakayiphenduli. Ucingo lwakhe lwasehhovisi nalo belukhala lungabanjwa.