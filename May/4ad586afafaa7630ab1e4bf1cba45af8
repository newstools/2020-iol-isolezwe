Izolo abahlala ngasolwandle banikwe ithuba lokugijima ebhishi kusukela ngo-6 kuya ku-9 ekuseni. Okhulumela amaphoyisa kaMasipala weTheku, uSenior Superintendent Parboo Sewpersad, uthe ukuvunyelwa kwabantu ukuthi bazivocavoce ebhishi akusho ukuthi wonke umuntu usezosuka lapho ehlala khona ayoshaywa wumoya olwandle. “Abantu akade bezivocavoca ebhishi namhlanje (izolo) yilabo abahlala eduze nolwandle. Siyayilandela imithetho yokuvalwa kwezwe evumela wonke umuntu ukuthi azivocavoce endaweni ahlala kuyo. Kuyiqiniso ukuthi abantu abaziphathi izincwadi ezishoyo ukuthi bahlalaphi kodwa sinamaphoyisa yonke indawo alawula ukuhamba kwabantu. Ngeke usuke eChatsworth uzohamba ebhishi ngoba amaphoyisa azokuvimba,” kusho uParboo. Uthe abazozama ukuthubeleza bazolala bebaliwe ngoba imithetho kufanele ilandelwe. “Akekho umuntu ovunyelwe ukuhamba ibanga elide kunalapho ehlala khona ukuthola izidingo. Kusukela ekuzivocavoceni kuya ekuthengeni ukudla. Umuntu kufanele athenge igilosa ezitolo eziseduze naye. Amaphoyisa azoqinisekisa ukuthi abangawulandeli umthetho bayaboshwa ngoba sifuna ukuvikela abantu kwi-Covid-19,” kusho uParboo. Ubonge abantu baseThekwini ngokuhlonipha amaphoyisa esho nokuthi abaningi bayawalalela. UMasipala weTheku awusheshanga ukuvula indawo yokuhamba ebhishi njengaseCape Town kodwa uqale ngokuyihlanza ngamakhemikhali. Abahamba ebhishi bayalelwe ukuthi bafake izifonyo, bangasondelani ngoba usaqhubeka umkhankaso wokulwa ne-Covid-19. Abazivocavocayo bavunyelwe ukwenza lokhu kusukela ngo-6 ekuseni kuya ku-9 ekuseni emuva kwalokho akekho umuntu olindelekile ebhishi. Kuvunyelwe abantu ukuthi bahambe onqenqemeni hhayi ukuthi babhukude futhi zivaliwe nezindlu zangasese. Kule mpelasonto umthetho wokufaka izifonyo uqinile kwazise izitolo eziningi bezingabavumeli abantu abangazigqokile izifonyo ukuthi bathenge.