UMENGAMELI wakuleli uMnuz Cyril Ramaphosa uthi zizoqala kusasa izingxoxo ngokuxegiswa kwemithetho ethinta ukudayiswa kukatshwala nogwayi kuleli. URamaphosa uveze lokho ngesikhathi ehambele isifundazwe i-Eastern Cape ukuyobheka ukuthi uhulumeni walesi sifundazwe ulwa kanjani naleli gciwane. Ekhuluma nabezindaba uRamaphosa ukhumbuze abantu bakuleli ukuthi ngeke bahlale ngaphansi kwezigaba zikathaqa impilo yabo yonke wabacela ukuthi babekezele ngoba vele sekunqunyiwe ukuthi izwe lizongena esigabeni sesithathu kusukela ngenyanga ezayo. "Bengazi ngeke usale umbuzo katshwala nogwayi. Sesishilo vele ukuthi sizokwehlela esigabeni sesithathu sikathaqa, sekushoda ukuthi simemezele imithetho ezohambisana nalesi sigaba. Kusasa sizoqala izingxoxo ngokudayiswa kukagwayi notshwala nomkhandlu obekelwe ukulwa neCovid-19 bese sidlulela ezifundazweni ngoMgqibelo," kusho uRamaphosa. Umengameli uncome ukuzimisela kwabantu bakuleli ngokubambisana nohulumeni ukulwa neCovid-19, ukuthi yinto angakaze ayibone yenzeka kwamanye amazwe omhlaba ahlaselwe yileli gciwane. “Ngihlabeke umxhwele ngendlela lesi sifundazwe esilusingethe ngalo udaba lweCovid-19 ngoba ididiyele izinhlaka ezihlukene,” kusho uRamaphosa. Uthe uzothumela ongqongqoshe namaphini abo kulesi sifundazwe ukuthi bazosebenzisana nohulumeni wakhona, njengoba esenze okufanayo nakwezinye izifundazwe zakuleli. Wenze isibonelo ngokuthi nanoma yini ezodinga ukungenelela kukahulumeni ngokuphathelene nodlame lobulili, nosizo lwezokuphepha, uhulumeni ngeke ananaze ukuhlinzeka ngosizo. Uthe nezikole ezingu-3,300 osekutholakele ukuthi zidinga amanzi nokuphuculwa kulesi sifundazwe, akumele zivulwe zingakahlinzekwa ngezidingo ezifanele. Ngokusho kwakhe, ukuhlangana ngaso sonke isikhathi ngenhloso yokunciphisa ukusabalala kweCovid-19, yikhona okusiza kakhulu. “Nami ngihlale nginemihlangano ethatha amahora angu-18 kuya kwangu-20 ngoba ngihlose ukuthi silwe ngokubambisana,” usho kanje. URamaphosa uthe iCovid-19 isifundise ukungazicabangeli wedwa. Uthe esikwenza manje kufanele sazi sikwenzela ikusasa lezwe. “EGauteng u-50% wezibhedlela ezakhiwa kabusha, zilungiselelwa ukuthi zisebenze uma sekuqale uhlelo lwe National Health Insurance (NHI),” usho njalo. URamaphosa uhambela kulesi sifundazwe nje, kubikwa ukuthi singesinye esihlaselwe kakhulu yiCovid-19. Ngesikhathi sokuloba bebebalelwa ku-1 532 abantu asebesuleleke ngaleli gciwane. Asebesindile bona bebebalelwa ku-632, abashonile bengu-24. UDkt Zweli Mkhize onguNgqongqoshe wezeMpilo kuzwelonke, uthe kubikwa isibalo esikhulu nje kulesi sifundazwe, yingenxa yokuthi kuthathe esikhathi eside ukuthi kube nabasulelekayo ngaleli gciwane, nokuthi kunokusulelana phakathi kwaso nesaseWestern ngenxa yokwakhelana kwazo.   