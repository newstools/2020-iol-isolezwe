Abanye abantu kwezinye izifundazwe, sebake bazwakala emithonjeni yezindaba, bethi akuyona iCovid-19 eyobabulala, kunalokho bazogcina bebulawe yindlala - bekhala ngamakhansela abaholayo ngokuthi ahambisa phambili umqondo kagabigabi esikhundleni sokuwanikeza ukudla. Lawa makhansela kawasolwa kuphela ngokunikeza izihlobo nabangani amaphasela okudla, asolwa nangokuwathatha ayowagquma ezindlini zawo nasemizini yezihlobo. E-Alexandra eGoli, amakhansela akhona asolwa ngokunikeza kuphela amaphasela okudla abantu abangabalandeli be-ANC. Ngokwezakhamuzi zakhona, uma zizama ukungenelela izinhlangano ezizimele okuyizona okumele ngabe zididiyela amaphasela okudla, amakhansela ayazixosha. Akukhona kuphela eGauteng lapho abantu abahlwempu bekhala khona ngamakhansela agweva nokudla nanikeza izihlobo zawo nabangani kuphela. Esifundazweni iKwaZulu-Natal nakhona kukhalwa isililo esifanayo. Uma uya eMlaza, KwaDukuza, eXopo nakwezinye izindawo eziningi, abantu bahlale beshayiswa olayini abade ongaze ufunge ukuthi bayovota kanti cha balinde ukunikezwa amaphasela okudla. Lilonke, zonke izifundazwe zinenkinga efanayo lapho kuhlala khona abantu abahlwempu. Muva nje KwaZulu-Natal, amakhansela kaMasipala iMpofana eMooi River, ongaphansi kukaMasipala wesiFunda uMgungundlovu, amakhansela akhona asolwe ngokuqopha ama-video ngenkathi enikeza abantu amaphasela okudla, emva kwalokho awafaka ezinkundleni zokuxhumana. Aphinde asolwe ngokuqopha ama-video ekhuluma ngokusuleleka kwabantu ngobuningi babo ngegciwane iCorona, okuyinto agxekwe kakhulu ngayo. Konke lokhu kusolwa ukuthi akwenza ngoba efuna udumo lwezepolitiki, kwazise ngonyaka ozayo kulindeleke ukuthi kube nokhetho lohulumeni basekhaya kuleli, okungenzeka ukuthi afuna ukuzenza bahle emphakathini ukuze abuyiselwe ezikhundleni. Okhulumela i-ANC kuzwelonke, uMnuz Pule Mabe, uthe zonke izakhiwo zaleli qembu, seziyalelwe ukuba ziphenye ngalo mkhuba okubikwa ukuthi wenziwa ngamakhansela, ukuze kube nesinyathelo esithathwayo uma kutholakala ukuthi lokhu ayakwenza ngempela. “Lezi zakhiwo zizophenya nangokushiwoyo ngamakhansela okuthinta inkohlakalo okuthiwa ayayenza kulesi sikhathi,” kusho uMabe. Ngokwakhe, amakhansela kumele asize umphakathi kulesi sikhathi seCovid-19, kungabi yiwona ahlomula ngokwenza inkohlakalo. UMabe wethembise ukuthi uhulumeni uzothatha izinyathelo ezibonakalayo uma kuvela ubufakazi bokuthi ngempela kukhona okungalungile la amakhansela athinteka kukona. “Kuyasikhathaza ukuthi imizamo emihle kahulumeni yokwenza isiqiniseko sokuthi abantu bakithi abahlwempu nokuyibona futhi abadonsa kanzima nasemsebenzini kulesi sikhathi, ukudla okumele ngabe bayakuthola kuthathwa ngosomathuba abafuna ukufeza izinhloso zabo,” usho kanje esitatimendeni uMnuz Sekete Moshoeshoe, oyiPhini likaNobhala wesibili weSACP eGauteng. Uthe usezwile ukuthi eGauteng ikakhulukazi eTshwane, lesi sihlava sidlange kakhulu kangangokuthi izinga lobuphofu kule ndawo seliphezulu ngendlela exakile ngenxa yokuthi amakhansela akhwabanisa ukudla okumele ngabe kuya kubantu abampofu. Ngukusho kwesishoshovu esilwela amalungelo abantu, uNkk Mary de Haas, amakhansela kawamsulwa neze kulesi sihlava ngoba ayasoleka ekuthatheni amaphasela okudla ahlinzekelwe abantu abampofu, awanikeze imindeni yawo abangani nezihlobo. “Le mibiko ikhombisa ukuthi isihlava senkohlakalo siyaqhubeka kuhulumeni,” kusho uNkk De Haas. Ngokwakhe, lo mkhuba omubi ungaholela ekutheni kubheduke udlame olungaphoqa ukuthi kuze kwandiswe abombutho wezokuphepha. Uthe lokhu kwenzeka esikhathini esibi lapho abantu behlaselwa yiCovid-19 futhi kumele badle kuqala ngaphambi kokuphuza amaphilisi. UMnuz Mpumelelo Zikalala, ongummeli ongungoti kwezithinta ezokuthuthukiswa koMthethosisekelo wezwe, uthe ngenkathi kushaywa umthetho iDisaster Management Act, wawungashayelwe iCovid-19 ngoba kwakungakaziwa ukuthi izofika. Nakuba kunjalo, uthe lo mthetho wawushayelwe ukuthi kube ngosopolitiki ababa sekhaleni lawo kusukela kuhulumeni omkhulu, owesifundazwe kuyoshaya komasipala. “Bona obekufanele bakwenze wukulwa nalesi sihlava, bahlale phansi nezinhlaka ezahlukene ezizobeluleka ukuthi yiziphi izindlela ezifanele zokusabalalisa amaphasela okudla emphakathini,” kusho uZikalala. Wenze isibonelo ngoNgqongqoshe wezeMpilo kuzwelonke, uDkt Zweli Mkhize, ohlanganise ithimba elicwaninga ngokutholakala kwekhambi nezindlela zokulwa negciwane iCorona. Uthe kuze kube yimanje akakuqondi kahle ukuthi kwenzeka kanjani ukuthi amakhansela angabazi abantu ngokwamawadi abahlala kuwo ukuthi bangaki ngoba akumele kube nalobu bubhudubhudu uma sekuyonikezwa abantu amaphasela okudla. “Kufanele ngabe abantu amaphasela okudla lawa bahanjiselwa wona emakhaya ngoba amakhansela kumele ngabe ayabazi ukuthi bahlala kuphi nokuthi baphila mpiloni,” kuchaza yena. Kwakona ukuthi abantu bashayiswe olayini uthe kuwukubehlisa isithunzi ngoba kusho ukuthi kumele babukwe yizwe lonke ukuthi babulawa yindlala, ibe ikhona indlela ebingasetshenziswa ukuvikela isithunzi sabanikezwa lawa maphasela okudla. “Amakhansela yiwona okumele ngabe achazela abantu ukuthi njengoba kukhulunywa ngokweziGaba zeCovid-19, lokho kusho ukuthini. Kuyimanje sikwisiGaba 4 kodwa kawabachazeli abantu emiphakathini abahlala kuyona ukuthi lokhu kusho ukuthini,” uchaze kanje. Uthe inkinga enkulu amakhansela kawabonwa uma sekumele achazele abantu ngalokhu, okuyiwona msebenzi wawo okufanele ngabe amatasa ngawo emphakathini. Ngokwakhe, ngeke amangale uma ungathola ukuthi kusetshenzwa ngesibalo sabantu abangaziwa ukuthi bangakhi okuyibona okumele bahlomule ngalolu sizo, okuwumsebenzi okumele ngabe amakhansela ayawenza, acacisele izwe ngawo kulesi sikhathi.