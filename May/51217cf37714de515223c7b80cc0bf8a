NgoLwesibili uNgqongqoshe wezokuHweba, iziMboni nokuNcintisana uMnuz Ebrahim Patel, ucacise ngezimpahla ezivumeleke ukuthi zidayiswe. Emuva kokuxegiswa kwemigomo kathaqa ekupheleni kuka-Ephreli, uPatel ube nezingxoxo nabemboni yendwangu ukucubungula isinqumo sokuvulwa kwezitolo. Kusungulwe nekomiti elenze uhlu lwezimpahla okumele zivunyelwe ukudayiswa. “Nginxusa ukuthi abathengi bathenge izimpahla ezikhiqizwa kuleli ukuze sifukule umnotho wethu. Imboni yezokukhiqiza izimpahla nezitolo zezingubo ishayeke kakhulu ngalesi sikhathi kodwa siyathemba ukuthi ukuvulwa kwazo kuzokwenza umehluko,” kuchaza uPatel. Ugcizelele ukuthi abathengi abangagcaluzi ezitolo noma kungekho isidingo. Unxuse nokuthi baqhubeke nokufaka izifonyo, bashiye nebanga eliyimitha ukugwema isiminyaminya. Izimpahla ezivumeleke ukudayiswa yizingubo nezicathulo zesikole, izimpahla zabakhulelwe, ezokulala, amajezi namajakhethi, amabhuzi, amateku, izingubo zokulala nezimpahla ezindlalwa emibhedeni. Isimemezelo sikaPatel sinconywe yizinyunyana ezisembonini yendwangu. I-Southern African Clothing & Textile Workers’ Union (Sactwu) engaphansi kweCosatu, isishayele ihlombe lesi sinyathelo. UNobhala weSactwu, uMnuz André Kriel, uthe kumele kuvikelwe izimboni ukuze kungancikwa ezimpahleni zakwamanye amazwe. Lesi sinqumo sizofukula amafemu abedonsa kanzima. Kumele sizame ngayo yonke indlela ukuthi ngisho sekuphele uthaqa sizobe sisenawo amafemu akhiqiza okwakuleli.” OnguSihlalo weNational Clothing Retail Federation oyisikhulu esiphezulu sakwaFoschini Group uMnuz Anthony Thunstrom, uthe bebexoxa nohulumeni ukwenza uhlu lwezimpahla ezizodayiswa. Uthe bakhethe ezibalulekile ebusika, wanxusa abathengi ukuthi bahloniphe imigomo kathaqa. UMnuz Herman Pillay oyiPhini likaSihlalo we-Apparel & Textiles Association of South Africa, uthe bayasamukela isinqumo wathi sizoxosha ikati eziko kwabaningi. Uthe bazoqinisekisa ukuphepha kwabasebenzi ngaphambi kokuthi babuyele emsebenzini. “Lesi sinqumo sizotakula imindeni eminingi nabasebenzi abacishe baphelelwa umsebenzi ngenxa yokuvalwa kwezwe thaqa.”