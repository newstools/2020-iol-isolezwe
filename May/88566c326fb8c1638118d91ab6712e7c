Kulaba basebenzi u-10 092 ufakelwe izicelo ngabaqashi babo. UNgqongqoshe wezabaSebenzi uMnuz Thulas Nxesi uthe benza konke okusemandleni ukufinyelela kubasebenzi basezindlini, wacela abaqashi ukuthi bafake izicelo ukuze abasebenza ezindlini basizakale kwi-UIF. Uthe bazosebenzisana nenkampani ezimele i-Interfile ezobheka abasebenza ezindlini ibashayele izingcingo ukuqinisekisa ukuthi bayayithola imali yabo ye-UIF. UNxesi uthe yize lesi sibalo sisincane kodwa uyajabula ngokuthi kukhona abasebenzi basezindlini abalutholayo usizo kulesi sikhathi seCovid-19. “Sizosebenzisa ubuchwepheshe bethu ukubheka abasebenzi basezindlini nabasebenzi basemapulazini ukuqinisekisa ukuthi imali yabo bayayithola.Sizokwenza nesiqiniseko sokuthi imali ye-UIF iya ngqo kubasebenzi ukuze basheshe bayithole. Abaqashi kufanele baqhubeke nokufaka izicelo zabasebenzi babo kodwa sifuna imali isheshe ifike kubasebenzi yingakho sifuna ukuyifaka kuma-akhawunti abasebenzi,” kusho uNxesi. Uveze ukuthi i-UIF isikhokhe uR13.3 billion ukulekelela abasebenzi abawu-2 401 973 abasebenza ezinkampanini ezithikanyezwe yi-Covid-19. Uthe kuno-R2 billion okufanele uye kubasebenzi abawu-535 587 osahleli esikhwameni se-UIF ngoba abaqashi balaba basebenzi kunemininingwane abangayilethanga. Kunabasebenzi abawu-26 793 abangakakhokhelwa ngenxa yokuthi abakayiqinisekisi imininingwane yabo yasebhange. UNxesi ucele abaqashi ukuthi bathumele yonke imininingwane yabasebenzi uma befaka izicelo kwi-UIF ukuze kube lula ukukhokhela abasebenzi imali yabo. Eminye imininingwane ngohlelo lokusiza loMnyango wezabaSebenzi kungavakashelwa * -www.uifecc.labour.gov.za/covid19 noma kushayelwe abe-UIF ku-0800 030 007.