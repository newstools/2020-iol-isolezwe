UZikalala uphike lokhu emuva kokusabalala komqulu ezinkundleni zokuxhuma oveza usuku okuzovunyelwa ngalo ukuqala kokuhlangana kwabamasonto. UZikalala uthe okusemqulwini kungamampunge kuze kube uMengameli Cyril Ramaphosa umemezela ngokusemthethweni ukuthi amasonto avulwe. “Amasonto awakavunyelwa ukuthi ahlangane. Okwamanje konke okushiwoyo kungamampunge. Izakhamuzi ziyokwaziswa uma sekumele kudlulelwe ezigabeni ezilandelayo,” kusho uZikalala. Ucele ukuthi bonke abantu bayihloniphe imigomo okuhloswe ngayo ukugwema ukusabalala kwegciwane iCorona. Umqulu, onezidlela amasonto azosebenza ngayo, uthi wonke amasonto azofuthwa ngesibulalimagciwane. Kuvela ukuthi izihlalo zizoqhelelana ngemitha elilodwa kuya kwamabili kanti kuzovunyelwa abantu abawu-50 kuphela. Kuphinde kuvele ukuthi kuzoba nokokugeza izandla. Kuzoba nezinkonzo ezimbili kuphela ngesonto ezizovunyelwa, eyodwa phakathi nezinsuku neyodwa ngempelasonto kodwa uZikalala uthe konke lokhu okuqukethwe akusilo iqiniso njengoba kungakamenyezelwa ngokusemthethweni. USihlalo we-Alliance of Pentecostal and Charismatic Churches, obuye ahole iCovenant Fellowship Church International (CFCI), uMphostoli Collins Dhlomo, uthe akukho abakwaziyo ngomqulu. Yize ekugcizelele ukuthi bayafisa ukuthi uma uMengameli ememezela ukuxegiswa kwemigomo awafake namasonto kodwa uthe bafisa kubekwe phambili umgomo wezempilo. “Kuyiqiniso futhi kuyisifiso sethu njengabamabandla ukuthi amasonto aqale asebenze kodwa phansi kwemigomo eqinile yezempilo. Sibheke ukuthi thina usibekaphi umengameli uma ememezela ngoba kukhona abantu abagulayo abaphiliswa yimithandazo kodwa manje abangakutholi ukusizakala. Kunemindeni enikelelwa ngamasonto ukudla kanti imindeni eshonelwe ithembela kithina ukuthi siyingcwabele. Kodwa silindele uhulumeni amemezele ngoba siyazi ukuthi akwenzayo ukwenzela ukuphepha kwabantu.”