NJENGOBA amehlo abantu abaningi bakuleli ezobe etho njo kumathelevishini abo belalele futhi nasemisakazweni inkulumo kaMengameli Cyril Ramaphosa ngo-8.30 namhlanje ebusuku, baningi abazobe bezibuza ukuthi ikazi uzobe ekhuluma ngani oluthinta impilo yabo kulesi sikhathi seCovid-19. Abanye bacabanga ukuthi ngabe uzothi izwe liphindiselwe esigabeni sesihlanu esiphuma kuso ngaphambi kokuthi sibe kwesesine esikuso njengamanje, kanti futhi abanye bacabanga ukuthi kuzoxegiswa okuthile kuthiwe izwe liwelele esigabeni sesithathu. Phezu kokuthi kukuningi okucatshangwa abantu abehlukene, umhlaziyi wezepolitiki uMnuz Xolani Dube we-Xubera Institute, uthe kulindeleke ukuthi uRamaphosa aphinde axegise okuthile esigabeni sesine esikusona njengamanje. “Ngicabanga ukuthi umengameli usethole ingcindezi kosomabhizinisi abehlukene ngendaba kagwayi notshwala. Uma uzokhumbula kahle, uke wasikaza ukuthi ugwayi uvunyelwe ukudayiswa esigabeni sesine kodwa wabuye washintsha umqondo. Ngokwami, uzomemezela ukuthi abudayiswe utshwala kanjalo futhi nogwayi,”kusho uDube. Okunye athe uRamaphosa ulindeleke ukuthi akuxegise esigabeni esikusona sesine, ukuvumela abezinkontileka, abamathenda nezitolo zokudla ukuthi zisebenze ngokugwele. “Abantu bamathenda cishe bayifakile ingcindezi kuyena ngoba bashayela izimoto ezibizayo kanti nezingane zabo zifunda ezikoleni ezibizayo, nabo bahlala ezindaweni ezibizayo,” usho kanje uDube. Uthe akaboni ukuthi umengameli uzothi izwe alehle esigabeni sesithathu, ngoba ngokwenze njalo, ubona izinto zingonakala kakhulu. “Nakhona ku-Level 4, ngoibona kungeke kuxegiswe yonke into ngoba isimo asikakabi sihle ngokwanele,” echaza. Nakuba uDube ephawule ngalolu hlobo, nakhu okulindelekile okungenzeka uma uRamaphosa engathi izwe uliweslisela esigabeni sesithathu: Okukugqoka, nezinkampani ezenza indwangu nezidayisa izicathulo zingavunyelwa ukusebenza ngokugwele Ukudayiswa kwezincwadi nezitolo ezidayisa okokwakha nazo zingavunyelwa ukusebenza. Kungaphinde kuvunyelwe ukuphuzwa kukatshwala ngaphandle kodwa ngesikhathi esithile. Kungavunyelwa izindiza zangaphakathi ukuthi zisebenze kodwa ngemibandela ethile. Izimayini zingavunyelwa zisebenze ngokugcwele. - Iposi lingaqala ukusebenza nokudilivwa kwezincwadi ngokunjalo. 