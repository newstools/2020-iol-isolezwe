NgoLwesine uNgqongqoshe wezeMfundo, uMnuz Kwazi Mshengu, uye eNdabase Printing esikhungweni saseManzimtoti lapho kugcinwe khona lezi zincwadi ezizosatshalaliswa. UMshengu uthe izincwadi zizofika ngaphambi kokuba kushaye inyanga ezayo ezikoleni. “Sengeze kuma-oda ezinye izincwadi ukuze kuvikeleke abafundi ngokuthi bangasebenzisi incwadi eyodwa. Sikwenze lokhu ukuze sibavikele kwiCorona,” kusho uMshengu. Uthe lokhu ngenye yemizamo yokulwa nokubhebhetheka kwegciwane. Usho lokhu nje, uzakwabo kuzwelonke uNkk Angie Motshekga, uhlehlise isithangami nabezindaba obekumele sibe izolo lapho ebezodalula izinsuku zokuvulwa kwezikole. Uthe ukungafiki ngesikhathi esifanele kwezinsiza zokuzivikela ezikoleni kulesi sikhathi seCovid-19, kumenze wasihlehlisela uMsombuluko ozayo. Okhulumela umnyango, uMnuz Elijah Mhlanga, uthe inkinga kube ngukuthi kudingeke umnyango uthole abanye osonkontileka abebezohambisa izinsiza ezehlukene emuva kokuba kunqanyulwe izinkontileka zabantu obekufanele benze lo msebenzi nomnyango. “Kuzoba nomhlangano oyisipesheli nomkhandlu wongqongqoshe bezemfundo ngoMsombuluko lapho kuzothulwa umbiko mayelana nokuthi umnyango usukulungele yini ukuvula izikole. Kudingeka kufike izinsiza ezithinta iCovid-19 ukuze sivule izikole kodwa ngoMsombuluko sizobe sesazisa isizwe ngokuvulwa kwazo.” NgoMsombuluko kulindeleke ukuthi ithimba elihola izikole libuyele ezikoleni liyolungisa ngaphambi kokuba kubuye othisha nabafundi. Izinyunyana zothisha zashaya phansi ngonyawo zathi uma umnyango ungakuqinisekisi ukuphepha kwabafundi nothisha ngeke zivulwe izikole njengoba kudingeka kufuthwe izikole ngokubulala amagciwane, ukuqhelelana ngendlela efanele kwabafundi nezifonyo.