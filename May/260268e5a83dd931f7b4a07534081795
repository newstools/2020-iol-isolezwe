I-Competition Commission okuyinhlangano ebhekelele ukuncintisana okuhle phakathi kwezinkampani ithe idlulisele udaba leMatus kwi-Competition Tribunal okuyiyona enqume ukuyihlawulisa uR5.9 million. IMatus izobuye ifake uR5 million kwi-Solidarity Fund esiza abakhahlanyezwe yi-Covid-19. Izokwehlisa nenzuzo ebizoyenza ngezifonyo kulesi sikhathi, ihambisane nomthetho ovikela abathengi. I-Competition Commission iqale uphenyo ngeMatus emuva kokuzwa ukuthi inyuse intengo yezifonyo. Uphenyo luveze ukuthi iMatus iphule umthetho wokuncintisana iCompetition Act nowokuvikela abathengi iConsumer Protection Act. Akusiyo yodwa iMatus ehlawuliswe yi-Competition Commission ngokunyusa intengo yempahla edingekayo ukulwa ne-Covid-19, kunamakhemisi azimele nezitolo ezihlukene ezihlawulisiwe ngokuphula imithetho yokuncintisana neyokuvikela abathengi. Izitolo namakhemisi zilahlwe ngamacala okunyusa intengo yezibulali magciwane nezifonyo.“Izitolo namakhemisi abalahlwe yicala lokunyusa intengo yemikhiqizo bazoyehlisa ibe sezingeni elamukelekile. Zizonikela ezinhlanganweni ezisiza umphakathi neziphasiswe yi-Competition Commission okubalwa kuzo iSolidarity Fund esiza kwi-Covid-19,” kusho abe-Competition Commission esitatimendeni. UNgqongqoshe wezoHwebo neziMboni uMnuz Ebrahim Patel ngesonto eledlule uthe ziwu-11 izinkampani eziphenywayo ngokwenyusa intengo yemikhiqizo esiza ukuthiba ukusabalala kwe-Covid-19. Uhulumeni uthe akwamukelekile ukuthi izinkampani zinyuse intengo yemikhiqizo kulesi sikhathi. Abenyusa imikhiqizo yempahla bazohlawulisa uR1 million noma * -10% wenzuzo abawenza ngonyaka, kwezinye izigameko abanikazi bangabhadla ejele izinyanga eziwu-12. Kushicilelwe uhlu lwemikhiqizo ewu-22 ezoqashwa ngeso lokhozi ukuthi intengo yayo ihambisana nemigomo ye-Competition Commission ne-Consumer Commission. Phakathi kwemikhiqizo ebaliwe kukhona ukudla, insipho, okusetshenziswa uma kukhucululwa noma kuhlanzwa izindlu, izifonyo, amaglavu nezibulalimagciwane. 