ABAMABANDLA ahlukene kuleli bafuna uhulumeni abenze ingxenye yethimba elizoba nombono ngendlela amabandla azodumisa ngayo kulesi sikhathi seCovid-19, kunokuthi athi awazifunele ezinye izindlela azodumisa ngazo.  Lokhu kuvele engxoxweni Isolezwe elibe nayo no-Archbishop Cardinal Wilfrid Napier webandla lmaRoma aKhatholika.  Ingxoxo ilandela ukuhlangana kukaNapier noDkt Faisal Suliman obemele iMuslim Network, okuyinkolo yamaSulumani.  Ngokusho kukaNapier obemele amaKrestu kule ngxoxo, bebedingida lolu daba emva kokuthi enkulumeni yokugcina lapho  uMengameli Cyril Ramaphosa kade ezokwazisa khona isizwe ukuthi ekupheleni kukaMeyi, izwe lizowelela esigabeni sesithathu sikathaqa, okusho ukuxegisa imithetho ethile, kodwa wangasho lutho ngamabandla, ngaphandle kokuthi athi kuzomele afune ezinye izindlela zokukhonza.  “Sibone kukuhle siludingide lolu daba ngoba abantu abaningi bayafisa ukwazi ukuthi amakholwa wona ami kuphi kulesi simo. Sivumelene ngokuthi kuzomele sicele umhlangano nomengameli ukuze nathi njengamakholwa sizwakalise imibono yethu,” kusho yena.  Uthe bayafisa ukwazi ukuthi yini eyashintsha lokhu uhulumeni ayekushilo phambilini, ukuthi kuzomele abantu bahlangane emabandleni bangabi ngaphezulu kwabangu-100, kwashintsha kwathiwa abangabi ngaphezulu kuka-50, kwagcina sekuthiwa akungabe kusahlanganwa kwasanhlobo.  Uthe njengamakholwa abaphikisani nokulandela izindlela zokuphepha njengokusebenzisa izibulali magciwane, ukungaxhawulani nokugcine ibanga elifanele lokusondelana.  Ngokwakhe, kungaba yisu elihle uma amakholwa kuzoba nabantu abazowamela ethimbeni likahulumeni elidingida ngokuqhubekayo ngeCovid-19 ukuze nawo amakholwa abeke umbono wawo, kunokuthi ahlale etshelwa izinto nje kuphela.  Okwamanje uthe basaqhubeka nokugqugquzela amakholwa ukuthi adumisele emakhaya, nokuthi abuke izintshumayelo ezinkundleni zokuxhumana kuze kuba yisikhathi lapho uhulumeni ezothi sekufanele ukuthi amakholwa asengahlangana ndawonye adumise njengokujwayelekile.  “Uma amakholwa edumisa emakhaya awo ngobunye, kuzokwenza kube lula uma sekufike isikhathi sokudumisa ndawonye ngoba azobuya nomoya wobunye emphakathini,” usho njalo. 