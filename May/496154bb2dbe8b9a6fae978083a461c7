UMnuz Sthandile Ndlazi uthe yena akazi lutho ngokwebiwa kwezimoto kodwa wabhecwa ngobende yindoda ebisiza ngokwakha umuzi kubo yathi weba izimoto azidayise eMozambique. UNdlazi uthe alikho icala elavulwa wumphakathi obumsola ngoMashi. “I-Toyota Corolla ebomvu eyayipake egcekeni umphakathi owathi yebiwa, ngayithenga kowesilisa yena eyithenge endalini yezimoto yaboMnyango wezeMpilo. Namanje isapakile egcekeni futhi inamaphepha asemthethweni ashoyo ukuthi ngeyami,” kusho uNdlazi. Uthe indoda ebisiza ngemisebenzi yasegcekeni kubo yabanjwa wumphakathi waseMaphaya uyisola ngokweba izimoto. Yashaywa wumphakathi yaze yakhomba kubo. “Le ndoda yaqamba amanga yathi imoto yami iyebe eVryheid. Yafika nomphakathi ekhaya, kwaqanjwa amanga kuthiwa ngibalekile. Ngabuya emsebenzini ngaya nobaba esiteshini samaphoyisa ngiyobika kodwa alikho icala elavulwa. Abantu ababefike ekhaya bahamba bethi bayabuya,” kusho uNdlazi. Usole abezindaba ngokubika okuchemile ngokungamniki ithuba lokubeka uhlangothi lwakhe. “Ummeli wami uthe asilinde kudlule indaba yeCovid-19 bese siyabona simisa kanjani ngoba ekugcineni kumele kwenzeke ubulungiswa,” kusho uNdlazi. IMeya yaseJozini, uMnuz Delani Mabika, iqinisekisile ukuthi alikho icala elavulelwa uNdlazi emaphoyiseni ngababemsola. Ebuzwa uMabika ukuthi useke waxoxa noNdlazi ngalolu daba, uthe akulula akhulume naye ngento engekho. “Ngumuntu nje owasho lolu daba kodwa alikho icala elavulwa emaphoyiseni,” kusho uMabika. Uthe njengamanje akulula asho ukuthi lukhona ushintsho ekwebiweni kwezimoto ngenxa yeCovid-19. Uthe ziqinisiwe kakhulu ezokuphepha kuleli naseMozambique ngoba womabili amazwe akuthaqa. NgeSonto ngoMashi 8, 2020 umphakathi wavuka umbhejezane ngemuva kokubamba indoda esolwa ngokweba izimoto izeqisele eMozambique. Indoda kuthiwa yatitinywa wumphakathi yagcina isiveza ukuthi isebenzisana namaphoyisa. Umphakathi wabe usuvala imigwaqo engena nephuma edolobheni ngamathayi avuthayo, amatshe, izihlahla nemfucuza. Umbhikisho wadonsa izinsuku kwaze kwafika uNdunankulu wesifundazwe, uMnuz Sihle Zikalala, noNgqongqoshe wezokuThutha, ukuPhepha nokuXhumana koMphakathi eKZN, uMnuz Bheki Ntuli, bezobhula umlilo. Njengamanje uhulumeni wakha udonga oluhlukanisa iNingizimu Afrika neMozambique ukunqanda ukweqiswa kwezimoto nobugebengu obenzeka emngceleni.