Lokhu kudalulwe wuNgqongqoshe wezoLimo kuzwelonke uNkk Thoko Didiza esithangamini sabezindaba izolo. UNkk Didiza uthe izicelo eziningi zivela e-Eastern Cape, Northern Cape naseNorth West. Kulezicelo bawu-15 036 abalimi izicelo zabo eseziphasile ukuthola uxhaso oluzodla uhulumeni uR500 million. “Sizocubungula ezinye izicelo ngesonto elizayo. Kwizicelo eziwu-15 036 eziphasile kukhona ezabesifazane eziwu-5 494, kuthi eziwu-2 493 kube ngezentsha, eziwu-224 ezabaphila nokukhubazeka bese eziwu-9 542 ngezabesilisa. Abalimi abafuyile yibona abaningi abafake izicelo, kulandele abatshale amaveji, abafuye izinkukhu kugcine abatshale izithelo,” kuchaza uNkk Didiza. Uthe uma isicelo somlimi sesiphasile uzothola izinsiza kusebenza nezinye izidingo ezizomsiza ezibiza uR50 000. Abalimi bazoqala ukuthola amavawusha abo kusukela namhlanje baxhunyaniswe nezinkampani ezizobasiza ngabakudingayo. UNkk Didiza uthe bathole ukuthi abalimi abancane nalabo abaziphilisa ngokulima abawagcini kahle amaphepha abo okusebenza akhombisa ukuthi ibhizinisi labo liqhuba kanjani. “Kungiphatha kabi ukuthi abanye abalimi abancane ngeke baphumelele ngoba abanawo amaphepha afakazela ukuthi bangabalimi noma baziphilisa ngokulima. Kubalulekile ukuthi abalimi babhaliswe kwiProducer Farmer Register ukuze kube lula ukubalethela usizo. Siyabacela abalimi ukuthi bawabhalise amabhizinisi abo, bagcine kahle namabhuku ukuze kube lula ukubabona ukuthi bangabalimi,” kusho uNkk Didiza. Abalimi abazoxhaswa bazoqashwa ngeso lokhozi ukuqinisekisa ukuthi usizo abalutholile lwenza okwezolimo. “Usizo esilunika abalimi luzoqinisekisa ukuthi kukhiqizwa ukudla okwanele okuzodliwa ngabantu bakuleli. Sicela abalimi balandele izinhlelo zokuphepha ezibekwe wuhulumeni zokulwa ne-Covid-19 ukuze siqhubeke sibe nokudla ezweni,” kusho uNkk Didiza.