NgoLwesibili Isolezwe libhale ngenkampani eyakha izinsimbi zezimoto iFederal Mogul eseProspecton, eSiphingo, ezoboleka abasebenzi imali bese iyidonsa kuleyo ezokhishwa yi-UIF. Kulokhu abasebenzi baseHanes South Africa ebiyaziwa ngokuthi yiPlaytex eseJacobs baveze ukuthi abakaze bahole selokhu kwaqala i-Covid-19. Baveze ukuthi ozakwabo abasebenza ePlaytex ePinetown baholile kodwa bona eJacobs abaholanga ngoba umqashi wabo ukhala ngokuthi akanayo imali. Abanye abasebenzi bathe umqashi ufuna basebenze mahhala. UMnuz Andre Kriel, onguNobhala Jikelele weSouthern African Clothing and Textile Workers Union (Sactwu), uthe kuyicala ukungabaholeli abasebenzi ngoba iSactwu yasayina isivumelwano nabomkhakha wendwangu kwi-clothing bargaining council lapho abaqashi bazibophezela ukuthi bazoholela abasebenzi. Uthe abaqashi baze bathi bazonika abasebenzi igwaxaza yomholo wamasonto amabili ngaphezulu futhi yisivumelwano esaziwayo lesi esagazethwa ngoMashi 26 kulo nyaka. “Umholo wamasonto amabili awuhlanganisi nemali ye-UIF obekufakwe isicelo sayo ngenxa yokuthi abasebenzi kade bevalelwe yiCovid-19 emakhaya. “Akekho umqashi onelungelo lokucela ukuthi abasebenzi basebenze mahhala. “Ucwaningo lwethu luveza ukuthi iHanes yakhokhelwa i-UIF ngo-Ephreli 17 yathola uR194 535.16 kwathi ngoMeyi 4 yaphinde yakhokhelwa uR1 050 781.80. “Le mali ifakelwe inkampani okuyiyona okufanele iyidlulisele kubasebenzi,” kusho uKriel. Uthe bayalusukumela udaba lwaseHanes ngoba abafuni kuxhashazwe abasebenzi. “Sizodlulisela udaba lwaseHanes kumxazululi ngoba sifuna kuholelwe abasebenzi njengokusho komthetho,” kusho uKriel. Imizamo yokuthola ukuphawula kwabakwaHanes South Africa ayiphumelelanga njengoba ucingo lwabo belukhala kodwa belungabanjwa. Abayiphendulanga ne-email abathunyelelwe yona ophikweni lwabo olubhekelele ezabathengi.