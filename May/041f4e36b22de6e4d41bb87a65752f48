AMAPHOYISA aseVerulam eThekwini aseqale uphenyo ngesidumbu sephoyisa esitholwe sidindilizile emotweni sinenxeba lokudutshulwa ekhandaÂ  eTea Estate namhlanje ntambama kodwa athi akukho okusolisayo ngalesi sigameko. Okhulumela amaphoyisa KwaZulu-Natal uBrigadier Jay Naicker uthe okwamanje amaphoyisa awanayo eminye imininingwane ngalesi sigameko kodwa uphenyo seluqaliwe. "Sisaphenya ngezimo okungenzeka ukuthi zixhumene nalesi sigameko. Akukho okuyicala esikisolayo njengamanje." Ngokwemibiko ehabulwe yiSolezwe kusolwa ukuthi leli phoyisa lizibulele kanti kuvela imibiko engaqinisekisiwe yokuthi liyingxenye yamaphoyisa okwabikwa kuwo kuqala udaba lokuduka komfundi wasoThongathi u-Andile 'Bobo' Mbuthu owashaywa endaweni yokucima ukoma okusolwa ukuthi wayebe utshwala kuyo. UBobo ubulawe emasontweni amabili edlule okusolwa ukuthi kuthinteka nomnikazi wendawo yokucima ukoma nabathile aboshwe nabo. Abasolwa abayisithupha bavele eNkantolo yeMantshi yaseVerulam ngoMsombuluko bazophinde babuyele enkantolo ngoLwesibili bezocela ibheyili.