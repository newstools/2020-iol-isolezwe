UNkk Phakamile Hlubi-Majola okhulumela iNumsa kuzwelonke uthe bashaqekile ngokuthi iComair ayizange ikhulume nabo ivele yamemezela kwabezindaba ukuthi izodiliza abasebenzi bese izama nokuhlenga ibhizinisi layo. “Kuyasithusa lokhu ngoba asazi ukuthi kungani uNkk Wrenelle Stander oyisikhulu eComair ebone kungcono ukukhuluma nabezindaba kuqala ngaphambi kokukhuluma nabasebenzi noma nathi (Numsa). “Kuyacaca ukuthi iComair ayibakhathalele abasebenzi. NgoMashi ibanike izincwadi zokubadiliza ebesisazicubungula njengoba seyenza lesi simemezelo,” kusho uNkk Hlubi-Majola. Uthe bebengakaxoxi neComair ngohlelo lokudilizwa kwabasebenzi ngenxa yokuqubuka kwe-Covid19 kodwa basalinde usuku lokuyoxoxa ngalezi zinhlelo kwiCommission for Conciliation, Mediation and Arbitration (CCMA). “Silindele ukuhlangana nabakwaComair maduze ukuthola imininingwane ebanzi ngalolu hlelo abaluqalayo. Sizokwenza konke okusemandleni ethu ukuhlenga imisebenzi yabantu ngoba kulesi simo somnotho asikwazi ukubekezelela ukudilizwa kwabasebenzi,” kusho uNkk Hlubi-Majola. Uveze ukuthi umkhakha wezokundiza uthwele kanzima kwazise iComair imemezela izinhlelo zokudiliza abasebenzi nje kwenzeka esifanayo kwiSouth African Airways (SAA) neSA Express. Uthe bathwele kanzima abasebenzi abasemkhakheni wezokundiza kodwa-ke bazoqhubeka nokulwela ukuhlengwa kwemisebenzi yabantu beyiNumsa. ISAA Express izodayisa izimpahla zayo ukuze izame ukukhokha izikweletu enazo, ababekade bebhekele uhlelo lokuhlenga le nkampani bafake isicelo sokuthi kuphele ngayo. KwaSAA kulindeleke ukuthi kube nenkampani entsha okuthiwa izoba nezinkampani ezizimele kodwa nabasebenzi bakwaSAA. Akwaziwa ukuthi izoma kanjani okwamanje le nkampani kwazise uNgqongqoshe wamaBhizinisi kaHulumeni, uMnuz Pravin Gordhan uxoxa nezinyunyana nazo zonke izinhlaka ezithintekayo ngekusasa lale nkampani.