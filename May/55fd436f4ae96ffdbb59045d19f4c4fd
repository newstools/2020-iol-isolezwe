Isizathu esidala ukuthi ingacaci indaba yakuward 32, ukuthi le ndawo ayinalo ikhansela emva kokusula kukaMnuz Mpumelelo Zuma, ngonyaka odlule. UZuma waphoqwa yi-ANC ukuba asule ngemuva kokuba nezikhalo ngokuqokwa kwakhe, kukhona abakhala ngokuthi akuzange kuhambe kahle. Ilungu lekomiti lakuward 32, elibuye libe ngumhlali waseDalton uMnuz Mthembiseni Thusi lithe badunguza ebumnyameni ngohlelo lwezijumbane zokudla. “Obeyikhansela wasula esikhundleni, manje asinalo okwenza ukuthi singazi ukuthi kwenzekani ngohlelo lwezijumbane zokudla zabantu baku-ward 32,” kusho uThusi. Uthe emva kokuthi uMengameli Cyril Ramaphosa ememezele ukuthi abantu abahlale emakhaya, abantu babulawa yindlala njengoba bengasebenzi. “Abantu bayakudinga ukudla kwezinye izindawo ezinamakhansela indaba yakhona icacile eyethu iyinkinga, enye into esikhathazayo wukuthi kukhona umuntu ogaqele ukuba yikhansela ohamba ebhalisa abantu ebathembisa izijumbane zokudla, lo muntu ubhalisa abantu ngokweqembu okuyinto ephambene nokushiwo nguhulumeni,” kusho uThusi. Uthe bazobhalela uSomlomo woMkhandlu weTheku uNkk Weziwe Thusi bamcele enze uphenyo ngodaba lwaku-ward 32. “Njengoba ikhansela singenalo, ithina amalungu ekomiti okumele ngabe enza eminye imisebenzi yamakhansela ngoba thina sisondelene nabantu, siyazi futhi ukuthi ngobani abadinga kakhulu kunabanye,” kusho uThusi. Ku-ward 32 bekumele kube nokhetho lokuchibiyela ngo-Ephreli nonyaka kodwa ukhetho lwahlehliswa emva kokubheduka kwegciwane i-Corona. UMnuz Mluleki Mtungwa okhulumela iMeya yoMkhandlu weTheku uMnuz Mxolisi Kaunda, uthe umkhandlu lukhona uhlelo onalo lokuhlinzeka abantu ngokudla ngalesi sikhathi sobhubhane lwe-Corona. “Lolu hlelo lwethulwe ngoLwesihlanu olwedlule, kanti kunemindeni engu-1000, i-ward ngayinye ezohlomula ngezijumbane zokudla iphinde ithole ne-combo kaR600, sikhethe imindeni edinga kakhulu ikakhulukazi ebhekwe yizingane ezashonelwa ngabazali neyomakadebona beMK,” kusho uMtungwa. Uthe ngalolu hlelo bazosebenzisa uR66 million. UMtungwa uthe ezindaweni ezingenawo amakhansela, akuhluphi, kuye kube khona umuntu oyibhekayo indawo esebenzisana nehhovisi likaSomlomo. 