Lokhu kushiwo nguNgqongqoshe, uNkk Lindiwe Zulu, esithangamini nabezindaba kuleli sonto. UNkk Zulu uthe isibonelelo sokusiza abangasebenzi sikaR350 sizosiza labo abangatholi mali ezinhlakeni ezehlukene ukuze bakwazi ukuphila kusukela ngoMeyi kuze kube ngu-Okthoba. Abadinga lesi sibonelo kufanele bebe yinkulelwane, babe nomazisi, neminyaka engaphezu kuka-18 noma kube ngabokufika ababalekela izimpi emazweni abo futhi ababhaliswe ngokusemthethweni eMnyangweni wezaseKhaya ukuthi babalekela izimpi emazweni abo. Kufanele babe nekheli lalapho behlala khona ne-akhawunti yasebhange. Abangenalo ikheli ne-akhawunti yasebhange akusho ukuthi bazosala ngaphandle kodwa nabo bazobhekelelwa ngokohlelo lokuvakashela emphakathini yabo. “Asikakabi nalo usuku oluqondile lokuthi isibonelelo sabangasebenzi sizoholwa nini kodwa besisabheka uMeyi 15. Sibeke uR20 million ukuze sibhekelele abaswele noR23 million ozothenga ukudla kwabaswele. “Ukudla okuzothengwa kuzobiza uR700. Sizomemezela izinhlelo kahle uma sesilungise konke ngoba kufanele nobuchwepheshe bethu busebenze kahle,” kusho uNkk Zulu. Uthe abadinga isibonelelo sabangasebenzi kufanele bathumele uWhatsApp ku-0600 123 456 noma bathumele i-email kuSRD@sassa.gov.za Uthe kusukela manje kuze kube wu-Okthoba uMnyango wezokuThuthukiswa koMphakathi uzokhokha uR20 billion kwizibonelelo zomphakathi. NgoMeyi uthe bazoholela abantu abawu-11.3 million kuhlomule izingane eziwu-18.6 million ezithola isibonelelo sikahulumeni. Kuzoba noR300 ozokwenzegwa kwisibonelelo sezingane ngoMeyi bese kuthi ngoJuni abahola isibonelelo sezingane banikwe uR500 owengeziwe kuze kube ngu-Okthoba.