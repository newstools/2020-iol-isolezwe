KUZODINGEKA ugesi omningi njengoba izimayini zizovulwa kusukela ngoMsombuluko izwe seliwelela esigabeni sesithathu sokwakha kabusha umnotho.  Ngokusho kukaNgqongqoshe wezaMandla neziMbiwayo, uMnuz Gwede Mantashe, ugesi uzodingeka ngenxa yokuthi izimayini zizobe sezisebenza ngokugcwele kusukela ngoJuni 1.  “Ugesi uzodingeka kakhulu njengoba kuzomele sakhe kabusha umnotho wezwe,” usho njalo.  Uthe bazoxoxisana nenkampani ephehla ugesi kuleli ukuthi ugesi ube ngowaneleyo kulesi sikhathi.  Uthe njengoba kuzoqala ukusebenza kwezimayini, kuzodingeka udizili nopethrol omningi ukuze izwe libuyelwe wumnotho.  Zonke izimayini uthe kuzomele kube yimpoqo kuzona ukuphepha kwabasebenzi, ezizohluleka ukwenza lokho zizobhekana nomthetho.  Uthe njengamanje bangu-384 abasebenzi okutholakale ukuthi bahaqwe yiCovid-19 njengoba kade kusebenza u-50% wezimayini esigabeni sesine.  “Izimayini kuzomele zibe nezindawo lapho ezizogcina abasebenzi okutholakale ukuthi sebebehaqwe yiCovid-19,” kusho uMantashe.