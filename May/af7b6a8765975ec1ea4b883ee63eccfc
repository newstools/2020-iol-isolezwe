NJENGOBA kusasa kulindeleke ukuthi kuvulwe izikole, intsha yasesigcemeni sakwaK, eMlaza ithe ayinikele ngesikhathi sayo ukuhlanza izikole zakuleli lokishi ngaphandle kokubheka inzuzo. Kuleli sonto esiphuma kulo beyihlanza isikole sasendaweni iKwaMgaga High. Umgqugquzeli walo mkhankaso ku-ward 78 ngaphansi kukaMasipala weTheku, uNksz Hlengiwe Nkontwana, uthe babone kungcono basebenzise lesi sikhathi ukwenza umehluko emphakathini. "Uthishomkhulu waseMgaga High usamukele ngezandla ezifudumele futhi wawuthakasela kakhulu umbono wethu." UNksz Nkontwana uthe kuyisifiso sabo ukugqugquzela nenye intsha yakwezinye izindawo ukuba isebenze ngokuzinikela ekufukeni imiphakathi ehlala kuyo ukuze kunqandwe ukubhebhetheka kwegciwane leCorona. "Inhloso yethu ukuthuthukisa umphakathi wethu nokusebenza ngokuzinikela ngaphandle kwenzuzo ukuze sinqande intsha ukuba ingenzi imikhuba engalungile." Kulo mkhankaso omuhle kangaka uNksz Nkontwana ubambisene nentsha okungoNana Ndlovu, Thandiwe Ntombela, Zanele Magwaza, Phumzile Ndlovu, Nokubonga Ngqulunga, Thandi Nhlongwane, Busisiwe Cele, Zakhele Mnomiya, Themba Nene, Zinhle Madlala, Nqobile Kanye, Nqobile Ndlovu, Nomonde Nzama, Sanele Cele noPhumulile Sikhosana. Esephetha uNksz Nkontwana uthe bengayijabulela iminikelo kwabanothando lokubaxhasa ukuze bakwazi ukuthenga izinto abazisebenzisa uma behlanza. Unxuse abafuna ukuxhumana nabo bamthinte ku-084 244 8086.