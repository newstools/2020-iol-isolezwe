UMshengu obekhuluma ohlelweni lwangoMgqibelo ebusuku kuKhozi FM, uthe ukungaqhubeki kohlelo lokufunda nokufundisa kulo nyaka njengoba kukhona abahlongoza ukuthi kungabe kusafundwa, kungadala umonakalo omkhulu kwazise inqwaba yezingane okumele ziqale uGrade R ngonyaka ozayo ngeke zizithole izikhala zokufunda. Uthe isinqumo esithathwe umnyango kuzwelonke esokuthi abafunda uGrade 7 noGrade 12 ababuyele ezikoleni ekuqaleni kwenyanga ezayo, bayaseseka. “Emihlangenweni esiba nayo nezinhlaka ezithintekayo okubalwa izinyunyana nabamele izigungu ezengamele izikole, siyavumelana ngokuthi kukhona lapho kuzodingeka ukuthi izingane zibuyele esikoleni ziyofunda,” kusho uMshengu. Uthe abavumelana ngakho ukuthi izikole zivulwe konke sekumi ngomumo mayelana nokuqinisekisa ukuthi ziphephile kwiCovid-19. Uthe njengoba emabili kuphela amakilasi azovulwa ngoJuni, kuzosiza odabeni lokuqhelelelana kwabafundi kwazise bazosebenzisa isikole sonke okuzokwenza kungabi bikho kilasi elinabafundi abaningi. “UMnyango wezeMpilo ukuqinisekisile ukuthi alikho ikhambi legciwane okwamanje. Bakucacisile ukuthi kudingeka izinyanga ezingu-12 kuya kwezingu- 24 ukuthola ikhambi nakhona okungaziwa noma liyotholakala yini. Kungakho sithe njengoMnyango wezeMfundo noma isimo sinje kuyaphoqa ukuthi sibuyisele abantwana esikoleni,” kusho uMshengu. Ugcizelele ukuthi uNgqongqoshe, uNkk Angie Motshekga, uzoba nesithangami ngaphambi kokukuvulwa kwezikole acacise ngegxathu eselihanjiwe ukulungiselela ukuqala kokufunda, waveza nokuthi asikho isikole esizovula singenazo izinsiza ezidingekayo. UMshengu uthe kuzoqinisekiswa ukuthi izikole zifuthwa ngesibulalimagciwane ngaphambi kokuthi kuqale ukufunda nantambama uma kuphuma isikole ukwenza isiqiniseko sokuthi izikole ziphephile. Uthe bavumele nezinhlaka zezemfundo ukuthi zonke izimoto ezithwala abafundi zifuthwe njalo ziphinde zibe nokokuhlanza izandla futhi ngaphambi kokuthi umfundi angene ekilasini uzohlolwa izinga lokushisa komzimba. Uqhube wathi abafundi nothisha bazonikezwa izifonyo ezimbili eziwashwayo umuntu ngamunye ukuqinisekisa ukuthi igciwane alibhebhetheki. Ebuzwa mayelana nezikole ezicekelwe phansi ngesikhathi sikathaqa, uthe kuthengwe amagumbi angomahambanendlwana ayisibalo samagumbi acekelwe phansi, isikole ngasinye kulezo ezishisiwe. Uthe banamathangi amanzi angu-4 500 azothunyelwa ezikoleni ezingenawo amanzi. Uveze ukuthi ayikho imali ebekelwe ukwenza lolu hlelo esifundazweni, kodwa bathathe isinqumo sokusebenzisa imali ebibekelwe ukwakha nokulungisa izikole ukuze kube iyona esetshenziswayo. Izinyunyana zothisha iSadtu neNatu zishaya phansi ngonyawo zithi awekho amalungu azo azoya ezikoleni namhlanje nangesonto elizayo. UMengameli weNatu, uMnuz Allen Thompson, uthe ukuvulwa kwezikole ngoJuni, kuyisifiso somnyango okungelula sifezeke futhi ngeke bavumele amalungu abo aye ezikoleni namuhla. “Ukugagulwa kwezinsuku ekubeni kungekho izinto ezenziwe ezizoqinisekisa ukuphepha kwezingane nothisha, kutatazelisa abazali kungenasidingo ngakho esivumelani nakho. Kumanje asikho nesisodwa isikole esisafuthwe ngezibulalimagciwane,” kusho uThompson. UNobhala-jikelele weSadtu uMnuz Mugwena Maluleke, unxuse amalungu enyunyana ukuthi ahlale emakhaya umnyango uze usiguqule isinqumo sawo asichaze njengesibeka impilo yamalungu engozini njengoba kungekho okwenziwe ezikoleni ukuqinisekisa ukuphepha. Umnyango wezemfundo eKZN ukhiphe isekhula uyalela abebezovula namhlanje ukuthi bangezi ezikoleni wathi uzobazisa ngezinsuku ezintsha zokubuyela ezikoleni.