UMAKADEBONA kwezokulingisa uLinda Sebezo  uthi wondliwa ngunina ngemali yempesheni emuva kokuphoxwa nguNgqongqoshe wezeMidlalo, ezobuCiko namaSiko, uNathi Mthethwa. ULinda (55), olingisa indawo kaLillian Nyandeni kwiSibaya aphinde adlale ekaMaki Magwaza kwiLockdown kwiMzansi Magic, ukhulume ngosizi lwakhe kwiTwitter. “Ngiphoxwe nguNgqongqoshe wezobuCiko namaSiko. Amaciko ayingxenye yabantu akhahlamezwe ukuvalwa thaqa kwezwe, kodwa sitshelwa ukuthi akufanele sithole imali yesibonelelo. Kufanele siyephi? Kumele sidleni? “Silindeleke ukuba sondle imindeni ngemali engekho? Singabakhokhi bentela, sikhokha u-25% wentela kodwa uhulumeni akakwazi ukusisiza.” Uthe bona njengamaciko angaqashiwe ngokugcwele. “Angiholi uma ngingasebenzanga. Sisathola izingcingo zemali yesikole edinga ukukhokhelwa. Kufanele ngiphile ngempesheni kamama ukuze kudliwe ekhaya. Iqiniso yilelo.” Uthe kuze kube yimanje mathathu amaciko asezibulele ngenxa yokhwantalala lokucabanga kakhulu ngokuthi ikati lizoxoshwa ngani eziko. “Uthini uNathi Mthethwa? Kufanele silahlekelwe ngeminye imiphefumulo ukuze avuke emaqandeni?” Uthi ulale inhliziyo yakhe iqaqamba ngenxa yobuhlungu bokwenzelwa phansi “nguhulumeni wethu. Senzeni engaka size siphathwe kanje,” kuphetha uLinda oseneminyaka engu-40 eyibambile kule ndima. Leli ciko laqala ukulingisa emidlalweni yeshashalazi kaGibson Kente ngeminyaka yo-1980. Okhulumela ungqongqoshe, uMasechaba Khumalo, uthe uMthethwa ubehlangene namaciko ngoLwesithathu mayelana negxathu eliya phambili. “Ngesikhathi etshelwa yithimba labahlungi ukuthi iningi labantu ebebefake izicelo aliphumelelanga ngenxa yezizathu ezahlukene, okukhona kuzo ukuduka nokungagcwaliswa ngokuphelele kwamafomu, ungqongqoshe ube esememezela ukuthi amaciko azonikezwa ithuba lokudlulisela phambili izicelo ngesikhathi ekhuluma esithangamini sabezindaba ngoMsombuluko. “Labo abafake izicelo ngosuku lokugcina nabo basengaqhubeka bafake izicelo ngokuzithumela kule email: appealcovid19@dac.gov.za.” Uqhube wathi ngoLwesithathu ungqongqoshe uhlangane nezinhlangano ezimele amaciko namasiko kuzwelonke kwavunyelwana ukuthi kusizwe amaciko okwachithwa izicelo zawo, ukuze akwazi ukugcwalisa ngendlela amafomu, kubuye kuthanjiswe eminye imithetho kwabafaka izicelo. “Yize kunemithetho okumele ilandelwe kodwa ungqongqoshe uyezwelana namaciko akhahlamezekile ngalesi sikhathi futhi wenza konke okusemandleni ukutakula labo abadinga usizo ,” kusho uMasechaba.