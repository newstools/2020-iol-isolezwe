AMADOLOBHA amakhulu ayisikhombisa nezifunda ezinhlanu eziyizidleke zeCovid-19, kungase kwenzeke zibuyele esigabeni sikathaqa izwe elaqala ngaso, yize zizongena kwesesithathu ngoJune1. Usho kanje uNgqongqoshe wezokuBusa ngokuBambisana nezindaba zoMdabu kuzwelonke, uDkt Nkosazana Dlamini-Zuma esithangamini kuleli sonto. Lawa amdolobha amakhulu yiCape Town, iGoli, iTshwane, iBuffalo City, Ekurhuleni, eThekwini, neNelson Mandela Bay. Izifunda ezithintekayo yiWest Coast, Overberg, Cape Winelands eWestern Cape, neChris Hani e-Eastern Cape neLembe KwaZulu-Natal. Nakuba ekuqinisekisile ukuthi lezi zindawo nazo zizowelela esigabeni sesithathu, kodwa uDkt Dlamini Zuma uthe kuzoba nemibandela enqala, njengokuqashwa kokuhambela kwabantu kulezi zindawo ukuze kugwenywe ukutheleleka kwabantu kwiCovid-19. Kule mithetho emisha abantu sebezokwazi ukuhamba ebusuku, kwangezwa nesikhathi sokuzivocavoca kuze kube u- 6 ntambama. Ukuhambela ezifundazweni zamadolobha amakhulu asebalwe njengezidleke, nakho akuvumelekile, kanjalo nasezifundeni leli gciwane elibhidlange kakhulu kuzona, ngaphandle uma kungukuthi umuntu uya lapho ngokomsebenzi, ngokwesikole, ngokomngcwabo noma uma umuntu eyoqala ukuhlala endaweni entsha. Le mibandela ngokusho kukaDkt Dlamini Zuma, kuhloswe ngayo ukunqanda ukubhebhetheka kwaleli gciwane. Ukugcizelele ukuthi ukuxegiswa kwemibandela kwenziwe ngenxa yesimo somnotho esingesihle kuleli, kwazise ukubhebhetheka kweCovid-19 kusaqhubeka. Kulindeleke ukuthi kuphindele emsebenzini abantu abayizigidi eziyisishiyagalombili kuleli ngaphansi kwesigaba sesithathu okubalwa kubo nabasebenzi bakahulumeni. Ngokuka Dkt Dlamini-Zuma, uhulumeni ufuna zonke izinkampani zihambisane nemithetho yokuphepha yeCovid-19. Nakuba le mithetho exegisiwe ingelula, uthe inhloso yayo ukusindisa impilo yabantu. Ukugqokwa kwezifonyo emphakathini uthe nakho kuyimpoqo. Ngesikhathi sokuloba bebengaphezu kuka-29 000 abantu asebesuleleke ngeCovid-19 kuleli. IWestern Cape iyona ezihola phambili ngokusuleleka kwabantu ngaleli gciwane, kanti inezifunda ezintathu ezithathwa njengezidleke. Ngokusho kukahulumeni, kuzoba nezindlela zokuqinisekisa ukuthi kuyanqandwa ukubhebhetheka kwaleli gciwane kulezi zindawo esezihlonziwe njengezidleke. 