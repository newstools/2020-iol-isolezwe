AZOQONDISWA ubugwegwe amalungu e-ANC azotholakala ehlisa abantu isithunzi uma ebanikeza amaphasela okudla. Usho kanje uMnuz Mdumiseni Ntuli ongunobhala wale nhlangano esithangamini sabezindaba emahhovisi ayo akuPixley ka-Isaka Seme eThekwini izolo. “Okwamanje sithe labo ebebehlisa isithunzi abantu bakithi ngenkathi bebanikeza amaphasela okudla, sizobaxolela ngoba bebekwenza bengazi,” kusho uNtuli. Uthe kusukela namhlanje ukuya phambili, amalungu ale nhlangano aqhubekayo nokuthwebula abantu izithombe ngenkathi bebanikeza ukudla, azothathelwa izinyathelo. “Njengamanje sibhekene nenselelo yokunikeza abantu ukudla kulesi sikhathi seCovid-19, hhayi ukuthi sibehlise isithunzi,” echaza. Uphawule nangokufika kodokotela baseCuba kuleli, wathi beyinhlangano, bayabaseka phezu kokuthi bathathe isinyathelo esibucayi sokuthi bazosiza ekulweni nalesi sifo kuleli. Ngaphandle kokuzosiza ukulwa neCovid-19, uNtuli uthe ubudlelwano babo njenge-ANC neCuba, kusukela emzabalazweni wokulwela inkululeko kuleli. Mayelana nokuvulelwa icala kukaMnuz Sihle Zikalala onguNdunankulu waKwaZulu-Natal yiDA imsola ngokuphula imithetho kathaqa, uthe bamtshelile uZikalala ukuthi beyi-ANC, bameseka ngazo zonke izindlela. “Lokhu iDA ikwenziswe wukungazi ukuthi kumele yenzanjani njengoba izwe livaliwe manje isifuna nanoma ngabe yini ezokhuluma ngayo,” usho njalo. UNtuli ukhuluma kanjena nje, sekukaningi abantu bakuleli bekhala ikakhulukazi ngamakhansela ale nhlangano, ukuthi amaphasela okudla okumele kuze kubona, amakhansela akunikeza kuphela abangani nezihlobo zawo. Phambilini ebuzwa ngalokhu okhulumela le nhlangano KwaZulu-Natal uMnuz Richardo Mthembu, wathembisa ukuthi bazohlala phansi noZikalala balulungise lolu daba, kwazise kwasayena akathokozile.   