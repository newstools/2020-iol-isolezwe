UMHOLI we-IFP, uMnuz Velenkosini Hlabisa, usola uMnyango wezeMfundo kuleli ngokuxhamazela njengoba uthi kumele izikole zivulwe ngenyanga ezayo. Engxoxweni neSolezwe ngeSonto, uHlabisa uthe akaboni kuwumqondo ophusile ukuthi kuvulwe izikole ngenyanga ezayo njengoba namalungiselelo engakenziwa kahle. “Sibona sengathi uMnyango wezeMfundo uyaxhamazela uma ujaha ukuvula izikole izinto zingakahleleki kahle,” kusho uHlabisa. Uthe uma izingane zibuyela esikoleni kunengozi yokuthi ubhubhane lweCorona lungabhebhetheka kakhulu. “Izingane zizoya ezikoleni zifike zithole iCorona bese zibuyela nayo emakhaya zithelele abazali kanti uma kutheleleka izingane nothisha nabo bazotheleleka. Kumele kwenziwe isiqiniseko sokuthi uma izingane nothisha bebuyela ezikoleni bazobe bephephile,” kusho uHlabisa. Uthe izikole eziningi zicekeleke phansi akaboni ukuthi zizobe sezikulungele ukuthi sekungafundwa kuzona ngenyanga ezayo. “Thina sibona kungangcono uma izikole zingavulwa ngoJulayi, mhlawumbe ngaleso sikhathi nengqalasizinda edingekayo ingabe isitholakele,” kusho uHlabisa. UNgqongqoshe woMnyango weMfundo eyiSisekelo uNkk Angie Motshekga usanda kumemezela ukuthi umnyango usukulungele ukuthi izikole zivulwe. UNkk Motshekga wathi othisha bazovula kuqala ezikoleni bese kuthi izingane zilandele kamuva. Izinyunyana zothisha nezinye izinhlaka zomphakathi zisigxekile isinqumo somnyango sokujaha ukuvula izikole, zawusola ngokuxhamazela. IPhini likaNobhala-jikelele weSadtu, uMnuz Nkosana Dolophi, lakubeka ngokusobala ukuthi abahambisani nokuthi kuvulwe izikole ngokushesha, wathi lokho kungabeka engcupheni impilo yabafundi nothisha.