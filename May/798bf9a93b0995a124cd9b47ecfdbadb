YIZE ukudayiswa kukagwayi kusavaliwe, kodwa ababhemayo abakaze bawuswele ugwyi. Bayakwazi ukuthola indlela zokuthi bagcine bebhemile ngalesi sikhathi sokuvalwa kwezwe. Ababhemayo bekuphoqeleka ukuba bakhokhe imali eshisiwe futhi bathenge nezinhlobo zikagwayi abangajwayele ukuzibhema njengoba izintandokazi zayo zikagwayi zingakatholakali. Ngesikhathi sikathaqa, izitolo ezidayisa izimpahla ezibalulekile nezasemagaraji, zimisiwe ekudayiseni ugwayi notshwala. Uhulumeni uzithethelelile ngokuvala ugwayi kulesi sifundo ngokuthi aveze ukuthi ukubhema kungenza abantu bangenwe kalula yigciwane leCorona. Uphiko locwaningo emkhakheni we-Economics of Excisable Products e-UCT, oluphethwe nguSolwazi Corn√© van Walbeek, lwenze lolu cwaningo ngenhlolovo eliyenze ku-online kubantu abangaphezu kuka-1600. Inhlosongqangi ngalolu cwaningo ukuqonda ukuziphatha kwababhemayo ngesikhathi sikathaqa. Inhlolovo, eyenziwe phakathi kuka-Ephreli 29 noMeyi 1, iveze ukuthi u-41% okukhulunywe nawo badalule ukuthi bazamile ukuyeka ukubhema, kuthi u39% uphumelele ukukulaxaza phansi ukubhema. Iningi elikwazile ukuyeka bese like lazama ngaphambilini ukushiya kodwa ukuqaleka kuthi ngila. U12% osuyekile ukubhema uveze ukuthi uyophinde uqale ukubhema uma uphinda uthenga ugwayi. Ucwaningo lukhombise ukuthi emasontweni amabili okuqala kukathaqa, ukuthengwa kukagwayi kufinyelele kwabawu11 kodwa emuva kokuba uMengameli wezwe uMnuz Cyril Ramaphosa ememezele ukuzinweba izinsuku zikathaqa ngo-Ephreli 9, ukuthengwa kukagwayi kwehlile kwaba eyisishiyagalolunye ngosuku. 