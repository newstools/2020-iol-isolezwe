UMnuz Nkosinathi Eric Thusi (54), kuthiwa waduka ngo-Ephreli 15 nonyaka. UNksz Gugu Ntuli oyingoduso kaThusi, uthe ubaba wakwakhe waphuma ekhaya ngezikhathi zantambama eya kumakhenikha khona endaweni eyomnika uR10 000 kodwa wangabe esabuya. Kuthe uma bebuza kumakhenika ukuthi wambona yini ngalolu suku, wavuma ukuthi wafika kuye uThusi wamnika uR200 kuphela. Sibikile emaphoyiseni ngokuduka kwakhe saphinde savula necala lomuntu odukile. “Okusithusayo wukuthi akasiye umuntu ohamba ekhaya angabuyi. Kusithusile ukunyamalala kwakhe futhi sihlalele ovalweni ngokuduka kwakhe ngoba akekho noyedwa kubangani bakhe onolwazi ukuthi ngabe ukephi.” Okhulumela amaphoyisa KwaZulu-Natal, uCaptain Nqobile Gwala, ukuqinisekisile ukuthi lavulwa icala lomuntu odukile, futhi amaphoyisa asamthungatha. “Besicela kuwo wonke umuntu ongaba nolwazi ngokuthi singamthola ngakephi uThusi eze, ngoba umndeni wakhe uyamkhumbula futhi uyamdinga njengoba besihlela nomshado,” kusho uNksz Ntuli.