UMENGAMELI Cyril Ramaphosa uthi indlela abantu abalashwa ngayo selokhu kuqubuke iCovid-19 ifana nesiqalo sohlelo lomshwalense wezempilo oluhlongozwayo noluzosetshenziswa yiwona wonke umuntu eNingizimu Afrika, iNational Health Insurance (NHI). Ekhuluma nabahleli bamaziko ezindaba (noMheli weSolezwe uSlindile Khanyile ubekhon) ahlukene namhlanje uRamaphosa uthe uma umuntu ehaqwe iCoronavirus ulashwa kunoma yisiphi isikhungo sezempilo futhi akekho ovinjwayo. Uthe ukuqubuka kwalesi sifo akufikanga kuphela nezinselelo kodwa kulethe namathuba amasha. “Ngenxa yeCovid-19 kudingeke ukuthi sisheshe sithuthukise ezempilo zethu ukuze zikwazi ukusiza wonke umuntu ngisho ngabe kuthiwa umuntu ongenawo amandla okukhokha nokuyiwona mgomo oyinsika ye-NHI. Ngingathanda ukuthi sonke sikubuke lokhu njengesiqalo se-NHI. “Njengoba kungabantu abangu-52% asebesindile lokhu kuwubufakazi bokuthi yiziphi izinselelo ezempilo zethu ezikwazi ukumelana nazo nokuthi zizokwazi ukumelana nezinselelo ezinkulu uma sekudlule iCovid-19. Manje sakha isisekelo se-NHI, singathanda ukubona iCovid-19 isishiya sesine-NHI esingaziqhenya ngayo,” kusho uRamaphosa. URamaphosa uthe bangu-30 967 abantu osekuqinisekisiwe ukuthi bahaqwe yiCovid-19 kanti abantu asebehloliwe bangu-710 000. Uthe kuzokwengezwa ukuhlolwa kwabantu njengoba sizonyuka isibalo sabantu abazobuyela emsebenzini njengoba izwe lizongena esigabeni sesithathu sokuvalwa kwezwe kusukela kusasa. Uthe ukuthuthukisa ingqalasizinda yezempilo yinto emqoka ngalesi sikhathi futhi ubatshelile abaholi bezifundazwe ukuthi kumele kuthi kwakhiwa lezi zibhedlela zesikhashana kodwa kubhekwe nendlela yokunweba lezi ezivele zikhona. URamaphosa uphinde wagcizelela ukuthi ukuvalwa kwezwe thaqa kwakwenzelwa ukunqanda ukubhebhetheka mawala kweCoronavirus kodwa ngeke kuvinjwe unomphela ngoba kumele abantu badedelwe baphindele emsebenzini futhi awukwazi umnotho ukuyekelwa uwe unomphela. “Kumele sikwazi ukuphila naleli gciwane,” kusho uRamaphosa.