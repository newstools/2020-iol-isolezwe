UTHUKA izanya owesilisa waseDurban North, eThekwini, osola ukuthi inyanga ebimelapha isimthengele inkabi ezomsoconga ngoba ihlulekile ukumelapha. UMnuz Alex Memela uthi uhlaliswe lubhojozi yinyanga ehlala eLindelani ngaseNtuzuma, esiligodlile igama layo, nathi useze wayivulela icala letulo lokumbulala. UMemela uthe wahlangana nenyanga ngo-2017 ngenhloso yokufuna usizo nokuthi imlungisele izinto zakhe zasemsamo. Uthe inkinga idalwe wukuthi abekwenzelwa yile nyanga akusebenzanga, wase eyiqonda ngalokho, nokumdalele amazinyo abusheshelezi kule nyanga. “Ngiqale ngatshelwa ngenye yezingane zayo inyanga ukuthi uyise usengithengele inkabi ezongibulala, angohamba ngiqaphele ngoba nabo abazi ukuthi ngubani lowo othengiwe. “Ngenhlanhla umuntu obesethengiwe ufike kumina wangitshela ukuthi kuthiwe akazongibulala. Uthe ngebhadi yena akayena umbulali kodwa inyanga imcelile ukuthi ayenzele lo msebenzi ngoba ithemba ukuthi angawenza njengoba engunogada futhi ephatha nesibhamu. “Uthe naye ubeze ezofuna usizo lokwelashwa kanti uzojika afune ukumsebenzisa ngale ndlela engalungile. Uthe akafunanga ukunqaba ngoba ebona ukuthi naye uzoba senkingeni kodwa wafike wangitshela ukuthi uthunywe ukuthi akazongibulala. “Ngize ngahamba nalo muntu obethunywe ukuzongibulala siyovula icala emaphoyiseni njengoba ezimisele ngokuthi abe ngufakazi kulona,” kuchaza uMemela. Okhulumela amaphoyisa KwaZulu-Natal, uCaptain Nqobile Gwala, ukuqinisekisile ukuthi kuvulwe icala letulo lokubulala esiteshini samaphoyisa eDurban North kodwa kusaphenywa. Le nyanga kuthiwe ayinalo ucingo ekwazi ukutholakala kulona kodwa itholakala kwelendodana yayo. Ithintwa indodana yenyanga, ivumile ukuthi impela uyise utholakala kuyona uma kukhona omdingayo kodwa lokho kwenzeka uma bendawonye. “Ngebhadi ubaba usekhaya KwaMaphumulo mina ngiseLindelani futhi alukho ucingo atholakala kulona. Ngingaze ngimazise uma esekhona ukuthi ubedingeka. Uma kukhona umuntu oseduze kwakhe onocingo ngingakwazi ukumthola kodwa akekho engimaziyo njengamanje onocingo oseduze kwakhe,” kucacisa indodana. Ibuzwa ukuthi iyamazi yini uMemela, ivumile. Ithe wayehlala kubo ezolashwa kodwa akazi wahambelani. Ithe ibingazi nokuthi usevule icala lokuzama ukubulawa nguyise futhi ayazi lutho ngezinsolo zokuthi uyise ubesethengele uMemela inkabi.