UNdunankulu waKwaZulu-Natal uMnuz Sihle Zikalala ngeSonto uthe lokhu akusho ukuthi zonke izinkampani ezivumelekile ukuthi zivule kulesi sigaba zizovula kodwa kuzovula lezo ezikhombisa ukuthi ziyilandelile yonke imigomo yokunqanda ukusabalala kwe-Corona. UZikalala usho lokhu ngesikhathi ekhuluma nezintatheli echaza ngesimo sesifundazwe mayelana nokulawulwa kokusabalala kwaleli gciwane eThekwini. Uthe izifunda iTheku noMgungundlovu bezihamba phambili ngabantu abaningi abanegciwane kodwa manje neLembe selingene kulezo zifunda ezinabantu abaningi abanaleli gciwane. EThekwini bangu-866 abantu abanaleli gciwane, kwiLembe bangu-326 , eMgungundlovu bangu-64. Uthe phambilini bekubonakala sengathi abahaqwa yileli gciwane abasezindaweni ezisemadolobheni kodwa manje selihlasela nasemalokishini. UNgqongqoshe wezeMpilo KwaZulu Natal uNkk Nomagugu Simelane-Zulu uthe ngeke bakudalule ukuthi yiziphi izindawo ezinabantu abaningi abanaleli gciwane eThekwini, ngoba kuzokwenza ukuthi abantu abahlala kulezindawo bakhishwe inyumbazana. UZikalala uqhube wathi yize siphezulu isibalo sabahaqekile likhona ithemba njengoba kubantu abangu-1 498 abanaleli gciwane abangu-806 sebeluleme. Bangu-45 abantu ababulawe yileli gciwane kulesi sifundazwe. “Okunye okusinika ithemba ukuthi izibalo zangoMgqibelo zikhomba ukuthi akekho umuntu obulelwe yigciwane KwaZulu-Natal kanti njalo ngosuku bekushona umuntu oyedwa noma ababili. Lokhu kusikhombisa ukuthi ukhona umehluko. Isifundazwe sethu njengamanje singesesine kwezihamba phambili ngabantu abanaleli gciwane kuleli. Lesi sifundazwe sike sahamba phambili ngabantu abashonayo,” kusho uZikalala. Uthe esigabeni sesithathu kuzoxegiswa okuningi okusho ukuthi izinkampani eziningi zingavulwa babe baningi abantu abahambayo. “Njengamanje sikulungele ukubhekana nezinselelo ezingase ziqhamuke kulesi sigaba. Sinemibhede engu-6 400 elungiselelwe ukulalisa abanaleli gciwane. Izinkampani ezifisa ukuzithuthela abantu bazo ngezimoto zazo zingakwenza lokho futhi kuphephile," kuqhuba uNdunankulu. UNkk Simelane-Zulu uthe bayazi ukuthi kuzoba nezingqinamba ezintsha kodwa izikhungo zezempilo ezikhona zikulungele ukubhekana nalezo zingqinamba. Uthe bafike ngeSonto odokotela baseCuba abangu-38 abazolekelela kulesi sifundazwe kodwa bazokwethulwa ngokusemthethweni ngokuhamba kwesonto. UZikalala uthe kudingeka imali eningi ukuze izikole zakulesi sifundazwe zikwazi ukuvulwa. Uthe uhulumeni kazwelonke wazisiwe ngalokho basalinde ukuthi uphendule. “Uma zivulwa izikole ngoJuni 1 isikole ngasinye kuzofunda ikilasi elilodwa okusho ukuthi sizoba naso isikhathi sokulungisa konke okunye okudinga ukulungiswa ukuze kufunde amakilasi wonke,” kusho yena.