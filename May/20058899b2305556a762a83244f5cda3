Lokhu kulandela ukuthi uNgqongqoshe wamabhizinisi kaHulumeni uMnuz Pravin Gordhan ethe abasebenzi bezinkampani zikahulumeni okubalwa i-Eskom, Transnet neMango bavumile ukwehliselwa amaholo. Uthe amaholo azokwehliswa ngokwezigaba zabasebenzi okusho ukuthi abahola kancane bazokwehliselwa kancane. Uthe iMango yinkampani kahulumeni ephethwe kahle futhi engafani neSAA. Imali okuzokwehliselwa ngabo abanye abasebenzi amaholo izosetshenziselwa ukulekelela inkampani yamabhanoyi ewayo iSAA ukuthi isebenze kuze kudlule uMeyi. NgokweBusiness Report okhulumela iMango uvumile ukuthi amaholo azokwehliswa kodwa kusaxoxwa. Ababhekelele ukuhlengwa kweSAA bathe uma bengawutholi uR7.7 billion wokugcina le nkampani isebenza kungcono ithathwe njengenkampani engenamali bese kudayiswa impahla yayo. Bathi le nkampani ilahlekelwe wuR5.5 billion ngo-2018 yalahlekelwa wuR5.1 billion ngo-2019. INational Union of Metalworkers of South Africa neSouth African Cabin Crew Association (SACCA) bathe abahambisani nokuvalwa kweSAA yingakho ixoxa noGordhan ngezinhlelo zokusungulwa kwenkampani yamabhanoyi ezohlenga imisebenzi yabeSAA. Ngodaba lokwehliswa kwamaholo abasebenzi beMango, uNkk Phakamile Hlubi-Majola, okhulumela iNUMSA uthe basaqoqa imininingwane ngalo abakwazi ukuphawula.