Abantu abaningi bazihambela ezitaladini beyizixuku. Ekuseni abazivocavocayo babonakala ezitaladini begijima abanye bengazifakile izifonyo. Onina bezingane ezihola isibonelelo sikahulumeni kulezi nsuku ezidlule ebezivulelwe ukuthi bahole isibonelelo sabo, bebegcwele ezitolo kolayini abanye babo bengayilandeli imithetho ebekiwe yokuqhelelana ehambisana nalesi sigaba sesine. Ezinkundleni zokuxhumana befaka ama-video becula bejabula bebonga uMengameli Cyril Ramaphosa, ngokwengeza isibonelelo ngoR300 ingane ngayinye kule nyanga. Abahola le mali bathole uR740 ingane ngayinye, kule nyanga. Abasebenzi abebengayiholile imali kapoyinandi, i-Unemployed Insurance Fund (UIF) ngoMsombuluko bagcwale ehhovisi lezabasebenzi lapho kuholelwa khona i-UIF, ePinetown. Baba abasebenzi bebeyisixuku beyokhalaza kuleli hhovisi okuyinto engavumelekile ngaphansi kwalesi sigaba sesine. Umphakathi waseHambanathi, ngoLwesithathu ebusuku ukhanyise amakhandlela ezitaladini ukhulekela ukuthi kutholakale u -Andile Bobo Mbuthu, olahleke ngemuva kokushaywa esolwa ngokweba utshwala. Yize bebeqhelelene kodwa ukuhlangana akuvumelekile ngalesi sikhathi. Emarenki amatekisi abantu bebebonakala beyizixuku beyogibela bengaqhelelene njengoba kusukela ngoMeyi 1 kuze kube yizolo ebusuku, bebevumelekile ukuthi basuke kwesinye isifundazwe nakwezinye izifunda, baye kwezinye ngenhloso yokusondezela umsebenzi njengoba sekuvulwe ezinye izimboni. Ehhovisi lomnyango wezasekhaya eMngeni eThekwini, kulesi sigaba sekuvumelekile ukushaya nokulanda umazisi, ukushaya isitifiketi sengane ezelwe, esokushona nokwenza umazisi wesikhashana. Izolo abantu bebegcwele beshaye ujenga bengawulandeli umthetho wokuqhelelana.   