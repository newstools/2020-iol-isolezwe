KUSOLWA ukuthi ubuyisidleke sezidakamizwa umuzi okubulawe kuwo abesilisa abayisikhombisa abatholwe bedutshulwe emakhanda eMsahweni, e-Adams eThekwini izolo. Lokhu kuvezwe ngukhomishana wamaphoyisa KwaZulu-Natal, uLieutenant General Khombinkosi Jula ohambele indawo yesigameko ngoLwesine. Ekhuluma nesiteshi sezindaba i-eNCA uJula uthe ngesikhathi amaphoyisa ephenya endaweni yesigameko kutholwe iwunga kulawa madoda namaphilisi e-ecstasy. Uthe amaphoyisa asaphenya phakathi kokuthi ababulewe bebedla izidakamizwa noma bebezidayisa. Uthe ababulelwe baneminyaka ewu-21 kuya ku-36 kanti sekuvelile ukuthi abahlobene okusho ukuthi bebephula imithetho kathaqa ngokuhlangana. UJula uphinde waveza ukuthi ababili kulaba abayisikhombisa bebebhekene namacala, oyedwa ubebhekene necala lokubanjwa nesibhamu esingekho emthethweni, omunye ubebhekene necala lokuphanga ehlomile. Uthe lawa macala abesaqhubeka enkantolo.   