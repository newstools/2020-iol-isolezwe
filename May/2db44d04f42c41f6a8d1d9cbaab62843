BAZOHLEKA bodwa abadayisa utshwala kuleli njengoba uMengameli Cyril Ramaphosa ememezele ukuthi kuzodayiswa utshwala kusukela ngenyanga ezayo ngaphansi kwemithetho eqinile. "Utshala uzodwayiswa uphuzelwe emakhaya ngaphansi kwemithetho eqinile, ezinsukwini nangezikhathi ezizobekwa. Ugwayi usavaliwe ngoba unomthelela omubi esimeni sezempilo kubantu," kusho uRamaphosa. Njengoba iNingizimu Afrika izongena esigabeni sesithathu sokuvalwa kwezwe, ukudayiswa kotshwala bekuyindaba egudwini i kuleli URamaphosa uthe isigaba sesithathu sizohambisana nokuxegiswa kwemithetho eminingi ezindaweni ezingahlaselwe kakhulu yiCovid-19 kodwa ugwayi usavaliwe. Uthe ongqongqoshe basazomemezela imithetho ethinta ukudayiswa kukatshwala uma seziphothuliwe izingxoxo nabemboni katshwala. URamaphosa uthe izindawo ezihlaselwe kakhulu yigciwane leCorona zizoqashwa ngeso lokhozi esigabeni sesithathu sikathaqa kanti uma isimo siphoqa zingabuyiselwa esigabeni sesine noma sesihlanu. Kulezo zindawo ubale iGoli, iTheku, Ilembe, iTshwane, iKapa, Ekurhuleni neNelson Mandela Bay. URamaphosa ngeSonto ebusuku unconywe abaningi ezinkundleni zokuxhumana efika ngesikhathi njengoba sekujwayelekile ukuthi abalindise abantu bakuleli ngaphambi kokwethula inkulumo yakhe. Ekhuluima nesizwe uRamaphosa ubonge abasebenzi bezempilo ngokuzinikela kwabo ekulweni neCovid-19, waphinde wabonga ukuzikhandla komkhandlu obekelwe ukubhekana neCovid-19 kuleli iNational Coronavirus Command Council ngomsebenzi wayo. Phakathi kwemithetho ezoxegisiwa uRamaphosa uthe abantu sebezokwazi ukuyothenga noma yini ezitolo, abantu sebengakwazi ukuzivocaca nanoma yinini kodwa akuvumelekile ukuzivocavoca nabanye, abantu sebengabuyela emisebenzini kodwa labo abakwazi ukusebenzela emakhaya basangaqhubeka basebenzele emakhaya. URamaphosa uphinde waveza ukuthi kuzoxegiswa nemithetho ethinta ukunyakaza nokuxhumana kwabantu. Izindawo zokudlela, amathaveni, izindawo zokwenza izinwele zisavaliwe. Umengameli uthe kusukela ngoJuni 1 abafundi bakaGrade 12 noGrade 7 bazobuyela ezikoleni kodwa abazali abaphoqiwe ukuthi bazidedele uma besabela ukuphepha kwazo. Umengameli uthe ukuvalwa kwezwe kulekelelile ekunciphiseni ukusabalala kweCovid-19 ngesivinini esiphezulu kuleli kodwa ibingeke iyivimbe. Uthe abantu bakuleli kumele bazijwayeze ukuphila naleli gciwane ngoba ukuvalwa kwezwe kunikeze uhulumeni isikhathi sokulungiselela impi eseza. Uphonsele abantu bakuleli inselelo yokuthi baziphathe ngendlela balandele imithetho ebekiwe. Isibalo sabantu abahaqekile kuleli sinyukele ku-22 583 ngeSonto, esabashonile sinyukele ku-429, kanti babalelwa ku-128 abantu abasemagumbini abagula kakhulu ezibhedlela ngenxa yeCovid-19. 