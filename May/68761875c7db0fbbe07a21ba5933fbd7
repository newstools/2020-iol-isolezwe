LIGQABUKILE igoda phakathi komethuli wezinhlelo zethelevishini uLuthando "LootLove" Shosha nesinqandamathe sakhe, uSizwe "Reason" Moeketsi. Izindaba zokuhlukana kwalabo saziwayo zidalulwe nguLootlove ekhasini lakhe lika-Instagram, ezithethelela ngokuthi ubone kungcono ukuba aphumele obala ngalolu daba emuva kokuba ethintwe yiphephandaba laseGoli, iSunday Sun, ebimbuza ngobudlelwano babo. Esitatimendeni sakhe, uLootlove uthe uthe kuphelile obekubahlanganisile kodwa bazoqhubeka nokukhulisa abantwana babo. Eqhubeka uthe ubengafuthi ukuququdwa ubuhlungu benhliziyo phambi komphakathi. Nakuba kunjalo wengeza engokuthi basengabangani futhi bazogxila ekukhuliseni izingane zabo zamantombazane. Buka isitatimende esiphelele ngezansi: "Kuyimidlalo emnandi kuze kufike lapho uba sendaweni okufanele utshele abantu into ongafuni yaziwe. Lokhu kwenzeka ngokukhulelwa kwami futhi sekuyenzeka manje". "Eqinisweni bengingakhetha ukungasho lutho... kodwa nakhu lapho sesikhona: Ngithintwe yiSunday Sun futhi ngacabanga ukuthi bekungabangcono ukusho okuthize ukugwema ukucashunwa ngendlela engesiyo noma kuqanjwe amanga". "Ithimba lami nami siyiphendulile nentatheli. ÃœSizwe nami sihlukene, noma kunjalo, siyaqhubeka nokukhulisa ngomusa amadodakazi ethu amahle. Ngicabanga ukuthi nanoma wubani osezinhlungwini, uzoqonda ukuthi kungani bengingafuni abantu bazi ngobuhlungu nokuphola kwesilonda sethu" "Kusemqoka ukukusho ukuthi uSizwe nami sisengabangani futhi sifuna ukugxila ekukhuliseni amadodakazi ethu angumqemane futhi ajabule," kubhala uLootlove ongumsakazi weMetro FM futhi owaduma esathula iLive Amp kuSABC 1.       