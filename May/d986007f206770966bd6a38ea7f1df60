UMnuz Nsumbu Khumalo (27) uvele eNkantolo yeMantshi KwaHlabisa ngoLwesithathu, ecaleni lokufa kukaNkk Khonzaphi Elizabeth Ngema (59) waseMansinya eZibayeni obulawe isidumbu sakhe safakwa eqhugwaneni lakhe, langqongqiswa ngeSonto. UMnuz Johan Nhleko oyinduna kulesi sigodi ekhuluma neSolezwe, uthe umsolwa ucetshwe umdlwane wakubo okusolakala ukuthi umlandele eyogila lo mkhuba, okuthe uma esuka endaweni yesigameko wona wasala. “Abanye babone isagila ebesiphukile sinegazi egcekeni kanti bayasazi ukuthi ngesomfana wakwaKhumalo. Kuficwe nomdlwane obuthothobele okuthe uma kuhanjwa nawo kuyiwa kubo kamsolwa khona endaweni, waqonda kunina wayoncela,” kusho uNhleko. Uthe njengabaholi bahlangene bakhuluma nemindeni yomibili. Uveze ukuthi umndeni kamsolwa uthembise ukuthwala izindleko zomngcwabo ukhiphe izinkomo ezimbili nezimbuzi ezine. Kuthintwa uMnuz Mbongiseni Khumalo ongumfowabo kamsolwa omdala, uvumile ukuthi bayile emndenini kamgilwa bathembisa ukulekelela kodwa induna ihlangene nomndeni wakubo kamgilwa yanquma ukuthi bakhiphe izinkomo ezimbili nezimbuzi ezine noR10 000 ngaphezulu njengenhlawulo. “Ngiphoqeleke ukuthi ngenze izikweletu ngithole abakudingayo. Asiphiki ukuthi umfowethu aboshwe kodwa ubengathunyiwe. Kungiphatha kabi ukukhokhiswa ngale ndlela ekubeni nami ngingasebenzi njengoba bengibekele umnqalamulajuqu wakusasa (esho namuhla). Angazi ukuthi uR10 000 ngizowuthathaphi, kodwa ngiyazwelana nomndeni wakwaNgema nowakwaSibiya,” kusho uKhumalo. Umfowabo kamufi uMnuz Sibangani Sibiya uvumile ukuthi ubekhona umhlangano, abakwaKhumalo bavuma ukuthi bazozithwala izindleko. Okhulumela amaphoyisa KwaZulu-Natal, uColonel Thembeka Mbele, uthe umsolwa ubekwe icala lokubulala.