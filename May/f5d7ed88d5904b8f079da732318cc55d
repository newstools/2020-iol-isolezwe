Isishoshovu samalungelo abantu nokuvikelwa kwemvelo, uMnuz Desmond D’sa weSouth Durban Community Environmental Alliance (SDCEA), sithe bawu-12 000 abaziphilisa ngokudoba ababulawa yindlala selokhu kuqale uhlelo lokuvalwa kwezwe. UD’sa uthe abadobi bavamise ukudayisa ufishi kulabo abadayisa emigwaqweni ukuze bondle imindeni yabo. “Sicela uhulumeni anike abaphila ngokudoba imvume yokuqhuba umsebenzi wabo ngoba izinkampani ezinkulu ziyaqhubeka nokudoba. Bawu-12 000 abaziphilisa ngokudoba abangenakho ukudla ngenxa yokuthi abavumelekile ukuyosebenza,” kusho uD’sa. UMnuz Narend Singh okhulumela i-IFP kwezemvelo, ezamahlathi nokudoba ePhalamende uthe kuyishwa ukuthi abadobi abavumelekile ukudoba ukuze bondle imindeni. “Abaziphilisa ngokudoba abanikwanga imvume yokudoba yize izinkampani ezisebenza kulo mkhakha zivumelekile ukudoba. Sicela uNgqongqoshe wezeMvelo, amaHlathi nokuDoba uNkk Barbara Creecy abanike ithuba lokudoba,” kusho uSingh. Okwamanje abaziphilisa ngokudoba bathathwa njengabantu abadoba ngoba bechitha isizungu, yingakho benganikwanga imvume yokudoba. UNkk Creecy uthe usaxoxisana nezinhlaka ezihlukene ngodaba lokuvumela abadobi ukuthi bavunyelwe ukudoba uma izwe selehlele esigabeni sesithathu kodwa akazi noma bazovunyelwa yini.