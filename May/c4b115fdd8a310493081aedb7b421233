UNgqongqoshe wezoLimo nokuThuthukiswa kweziNdawo zaseMakhaya, uNkk Thoko Didiza, uthe lo mkhuhlane obizwa nge-African Swine Fever (ASF), uqubuke esifundeni Amathole, e-Eastern Cape. Uthe ukuqubuka komkhuhlane kuqinisekiswe ngodokotela bezilwane abebeyohlola le ndawo ngo-Ephreli 13, lapho kuthinteke izigodi ezinhlanu. UNkk Didiza uthe izingulube ezifile ngezabalimi bakuMasipala uMnquma. Uveze nokuthi udaba lomkhuhlane selubikiwe kwabeWorld Health Organisation for Animal Health. “Lo mkhuhlane ubhebhetheka lapho kunomphakathi okwenza kube nzima ukuthi izingulube nabelusi bazo bahambe ngokukhululeka. Sizama ngayo yonke indlela ukuqinisekisa ukuthi izingulube esezithelelekile azihlangani nezinye ukuze ungasabalali umkhuhlane. Lezi esezithelelekile kumele zivalelwe zodwa futhi zivunyelwe ukuphuma zigcaluze. Silinde nabezempilo ukuthola ukuthi igciwane selihambe kangakanani,” kuchaza uNkk Didiza. Uthe kuyaqala ukuthi kuhlasele lo mkhuhlane e-Eastern Cape kodwa wake wahlasela eminyakeni emithathu edlule eMpumalanga, Free State, Northern Cape, North West naseGauteng. Echaza ngalo mkhuhlane, uthe uthelelana ezingulubeni ezifuywa emakhaya nezehlathi. Uyathelelana nangokudla ukudla osekonakale nokuthintana kwezingulube. “Sekuqalwe umkhankaso wokuqwashisa abafuye izingulube ukuthi lo mkhuhlane uthelelena kanjani. Sizobafundisa nokuthi bangazivikela kanjani izingulube ukuthi zingatheleleki,” kusho uNkk Didiza. Ugcizelele ukuthi akumele zinikwe ukudla osekonakele. Uxwayise nangokuthi kugwenywe ukwamukela izivakashi lapho kufuywe khona ngoba igciwane lomkhuhlane lihlala nasezicathulweni. Nokho uthe amaphaphu phansi kubantu ngoba lo mkhuhlane uhaqa izingulube kuphela. Ugcizelele nokuthi kuphephile ukudla inyama yengulube kodwa akumele idliwe eyengulube esihaqekile. Uthe uma izingulube ziyiswa emadeleni kumele zihlolwe ngabezempilo ukuqinisekisa ukuthi azinawo ugcobho. “Sinxusa abalimi nabafuye izingulube emakhaya bazinake futhi babike uma zingaphathekile kahle. Kumele baxhumane nodokotela bezilwane abaseduze ukuze silwe nokubhebhetheka kwalo mkhuhlane,” kusho uNkk Didiza. Ingulube ethelelekile ibonakala ngokopha esikhumbeni nokungaphefumuli kahle.