Amaphoyisa alunywe indlebe ngesidleke esikhiqiza utshwala obuwumbombayi eDududu. Okhulumela amaphoyisa kuzwelonke uBrigadier Vishnu Naidoo, usiqinisekisile lesi sigameko wathi uphiko lwamaphoyisa aseMgungundlovu, lushaqe inqwaba yamabhokisi abenogologo owumbombayi nemishini yokuwenza. “Sixwayisa umphakathi ukuthi ungabuphuzi utshwala obuwumbombayi obungaziwa nokuthi bukhiqizwe ngani, kusetshenziswa izithako ezingagunyaziwe ngoba kungaholela ekutheni bafe. Amaphoyisa ashaqe imishini nezithako ebekukhiqizwa ngazo utshwala bomgunyathi. Siyasola ukuthi abasolwa badle phansi ngaphambi kokuthi amaphoyisa atheleke njengoba efice itshe lome inhlama,” kusho uNaidoo. Uthe utshwala bese bufakwe emabhokisini sebulungele ukuyodayiswa. Amaphoyisa aphenya icala lokwephulwa komthetho kathaqa elivulelwe abahlala kulo muzi. Bathole imiphongolo egcwele amanzi axutshwe nokokuvubela ugologo. Bekukeliswe nenqwaba yamabhodlela kagologo angenalutho, abelungiselelwe ukunamekwa amaphe anegama lenkampani enkulu ekhiqiza ugologo, ukuze afane notshwala bangempela.