UNGQONGQOSHE woMnyango wezokuQasha nabaSebenzi kuleli, uMnuz Thulas Nxesi, uthi i-Unemployment Insurance Fund (UIF) isizokwazi ukuyikhokha ngqo kuma-akhawunti abasebenzi ababhalisele ukuhola le mali ngesikhathi sokuvalwa kwezwe. Emasontweni edlule uNxesi ukuvezile ukuthi sebethole imibiko yokuthi kunezinkampani ezingabakhokheli abasebenzi uma imali ye-UIF isingenile. Ukuze umnyango unqande lokhu, ufaka uhlu lwezinkampani esezikhokheliwe ukuze abasebenzi bezokwazi ukuzibonela uma bekhohliswa abaphathi. Njengamanje i-UIF isikhokhe imali engaphezulu kukaR15 billion kubasebenzi abawu 2.2 million ngaphansi kwesikhwama se-Covid-19 sokutakula abantu bakuleli ezimeni zomnotho ezidalwa ukuvalwa kwezwe. "Okubalulekile manje ukuthi sesiqalile ukukhokhela abasebenzi ngqo kumabhange abo asisabakhokheli ngabaqashi babo kuphela. Abasebenzi ngeke besalinda ukuthi imali yabo ifakwe inkampani emabhange abo. Noma isicelo sifakwe umqashi, ozofaka yonke imininingwane yomsebenzi, imali isizongena kubasebenzi ukuze kunciphe isikhathi sokuyilinda," kusho uNxesi. UNxesi uthe umnyango wakhe ngaleli gxathu uphendula izicelo zabantu emphakathini abafune balusingathe kangcono udaba lwe-UIF. Izolo uNxesi ugquqguzeleÂ ukuthi abaqashi babasebenzi basezindlini nabasemapulazini, bafakele abasebenzi babo izicelo zokuhlomula esikhwameni semali ye-Unemployment Insurance Fund (UIF) esihlinzekwe wuhulumeni kulesi sikhathi seCovid-19. Ngaphezu kwalokhu uphinde wadalula ukuthi i-UIF isizokwazi ukungenelela ilekelele izinkampani ezisenkingeni yezimali ezinecebo lokubuyela esimeni ezinyangeni eziwu-12 ezizayo.