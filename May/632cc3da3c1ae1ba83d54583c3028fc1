UNGQONGQOSHE wezokuPhatha abaSebenzi kuleli uMnuz Senzo Mchunu wethulele isigqoko abasebenzi bakahulumeni ababize ngamaqhawe namaqhawekazi abahambe emhlabeni besiza umphakathi wakuleli kulesi sikhathi seCovid-19.  Ubekhuluma ekuseni namhlanje esithangamini sabezindaba ePitoli.  “Laba basebenzi badlule emhlabeni besekhaleni lokusiza abantu kulesi sikhathi,” kusho uMchunu.  Uthe elakuleli lilwile nezinye izifo ezibucayi okuyisifo sofuba neHIV/AIDS, wabonakala umphumela wokulwa kwalo.  “ICoronavirus iyisivivinyo sokuhlola ukuthi uhulumeni unazo yini izindlela zokulwa nayo nezinye izifo ezizovela ngokulandelayo,” kuchaza uMchunu. Uthe isifo esibhekene naso sisha, ngakhoke kuzomele kuqhanyukwe nezindlela ezintsha zokulwa naso. Unxuse abasebenzi bakahulumeni ukuthi babe amanxusa azokwazi ukusabalalisa ulwazi oluqondile, oluzokwazi ukunqanda izinto ezingekho ezisatshalaliswa abathile ngeCovid-19.  “Njengabasebenzi bakahulumeni singabantu abasebenzela umphakathi, siyanakekela. Leso yisiqubulo sethu,” kugcizelela uMchunu. Udlulise ukudabuka nokuzwelana nezihlobo zabasebenzi bezempilo abangu-500 okukhona kubona nodokotela asebedlule emhlabeni ngenxa yeCovid-19. Ngokuka Mchunu, amazwe omhlaba aselushayele ihlombe iqhaza likahulumeni wakuleli ngokushesha athathe izinyathelo zokunqanda ukusabalala kwaleli gciwane. “Yingakho sinxusa nabaqashi ukuthi babavikele ngendlela efanele abasebenzi ezindaweni zokusebenza njengoba sesidlulele esigabeni sesine seCovid-19,” usho njalo. Ukhuthaze inhlanzeko kwabasebenzela emakhaya, nokuthi abasebenzi babike eMnyangweni wezeMpilo uma kukhona izidingo abangazitholi zokuzivikela kwiCovid-19.  