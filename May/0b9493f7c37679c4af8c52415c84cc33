Babuye belambatha ngisho abalanda amaphilisi ezifo eziyimbelesela kulo mtholampilo oseNanda Newtown C, okukhona nabadla awokudambisa igciwane lengculazi. UNkk Lungiswa Ntapho (62), ubesangene aze akhulume yedwa ekhala ngokuvalwa komtholampilo. Uthe ubezolandela ingane yakhe amaphilisi, aseyishayele ucingo wayibikela ngokuvalwa kwawo. “Ayikho into engizoyenza okusho ukuthi ngihambele ubala. Ngicabanga nokuyobheka emakhemisi ukuthi ayatholakala yini amaphilisi ebengizowalanda ngoba ayadingeka ngokushesha,” kusho yena. UNksz Nana Ngcobo, uthe ubephuthe ngisho emsebenzini waya kulo mtholampilo ngoba exinwe ubuhlungu bezinyo. Uthe uwazwile amahlebezi okuthi kuzovalwa umtholampilo kodwa wangakholwa. Ubesadidekile ethi ubengahlelanga ukuya kudokotela ngenxa yezinyo, yingakho eqoke ukuya emtholampilo. Iziguli bezibingelelwa yisaziso esinamekwe esangweni kulo mtholampilo. Isaziso siyakuveza ukuthi kuvalwe ngenxa yokutholakala kwabasebenzi behaqwe ubhubhane, kwabhalwa ukuthi kuzovulwa ngoMsombuluko. Isolezwe lifike abasebenzi benenguyazana emagcekeni omtholampilo. Kuthiwa ngodokotela ababili nabahlengikazi abane abahaqekile. Ngenyanga edlule abahlengikazi bake balova bonke emsebenzini bekhala ngokwesaba ukugula. Bakhala nangokuthi abakutholi okwanele kokuzobavikela uma besemsebenzini. OnguNobhala wenyunyana yabahlengikazi, iDenosa, uMnuz Mandla Shabangu uthe baphakamise ukuthi uvalwe umtholampilo. Uthe okubakhathazayo wukuthi abebehloliwe bebeqhubeka beya emsebenzini besalinde imiphumela, obekubeka engcupheni impilo yabanye abasebenzi nomphakathi. “Ngokwazi kwethu balinganiselwa kwabayisithupha abasebenzi abahaqekile kodwa kungenzeka isibalo sinyuke ngoba baningi abalinde imiphumela yokuhlolwa. Okusikhathazayo ukuhamba kancane kokulethwa kwemiphumela. Bangaphezu kuka-50 abasebenzi abasalinde imiphumela,” kusho uShabangu. Uveze ukuthi bebevele besaba ukubhebhetheka kwegciwane kulo mtholampilo ngoba indawo incane okwenza kube nzima ukugcina imigomo yokuqhelelana ngisho kubasebenzi. Kushaye isikhathi sokuloba ungakaphenduli uMnyango wezeMpilo esifundazweni.