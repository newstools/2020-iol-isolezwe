NAMHLANJE umhlaba wonke ububungaza abahlengikazi njengoba bekuyi--International Nurses Day. INingizimu Afrika ayibakhohlwanga nabahlengiakazi bakuleli ngeqhaza abalibambile kwezempilo ikakhulu njengoba kubhekene nesimo esinzima seCovid1-9. UNgqongqoshe wezeMpilo kuzwelonke uDkt Zweli Mkhize namhlanje uhlangane nabahlengikazi esibhedlela iKing Edward eThekwini ukugubha lolu suku. UDkt Mkhize uthe lomkhakha uwumgogodla wezempilo futhi uyisikhali okuliwa ngaso ubhubhane. Ukhuthaze abahlengikazi waphinde wabacela ukuthi bayibambe noma ishisa ngalesi sikhathi sobhubhane njengoba nesibalo sabahaqwe yileli gciwane silokhu sikhule njalo. UDkt Mkhize uthe bayazi ukuthi abahlengikazi basebenza ngaphansi kwezimo ezinzima kodwa bayabanxenxa ukuthi bazibekezelele. "Siyazi kunezimo abahlengikazi abahlangabezana nazo nezigcina zibakhandla emoyeni nasemqondweni ngenxa yeCovid-19, kugcina kuwumhlengikazi othwala ubunzima. Sithi abahlengikazi abangakhathali, bangapheli amandla ngoba yibona isikhali esilwa ngaso naleli gciwane. Siyabonga nangobuntu nezinhliziyo ezinonembeza," kusho uDkt Mkhize. #HealthcareHeroesNurses from Pretoria West Hospital celebrate International Nurses Day. It takes courage to be a nurse. We salute you all! pic.twitter.com/gMbwye8hD2 UNgqongqoshe wezeMpilo esifundazweni iKwaZulu-Natal uNkk Nomagugu SimelaneoZulu naye ubashayele ihlombe abahlengikazi ngokukhombisa uthando nokuzimisela ngomsebenzi wabo ngesikhathi esinzima. "Noma ngabe kwenzekeni kodwa abantu abadala uhlala ubezwa bencoma bekhuluma ngempatho yabahlengikazi. Noma bekhona odokotela kodwa abantu bajabuliswa ukuphathwa kahle abahlengikazi. Sicela niqhubeke nokusiphatha kahle," kusho uNkk Simelane Zulu.