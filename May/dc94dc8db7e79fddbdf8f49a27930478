ASEYAPHOTHULWA amalungiselelo okuthi uMasipala wesiFunda uMzinyathi uqanjwe ngenkosi Mangosuthu Buthelezi ongumsunguli we-IFP, ngenhloso yokumhlonipha esadla anhlamvana. Isolezwe ngeSonto lihabule emithonjeni yalo ukuthi udaba seluxoxiwe emkhandlwini lwagunyazwa sekulandelwa imigudu yokugcina. Imithombo ithi lokhu kuyisinyathelo sokuhlonipha uMntwana waKwaPhindangene ngamagalelo akhe kwezepolitiki. Kuthiwa kuhlelwa ukuthi amenywe uShenge uma sekuzoqanjwa ngaye lo masipala nokuwusuku olungakamenyezelwa. UButhelezi uphakathi kwabanye osopolitiki asebengwevu njengoba eseneminyakla engu-91 futhi usanda kubeka phansi izintambo ekuholeni i-IFP kodwa usayibambile ePhalamende. Zikhona nezinye izikhungo eziqanjwe ngoButhelezi njengeMangosuthu University of Technology eMlaza eyasungulwa ngo-1979. Khona endaweni efanayo kunomgwaqo iMangosuthu Highway. Kukhona nesikhumulo sezindiza esincane sasoLundi esibizwa ngaye. UMzinyathi ngomunye womasipala abasezandleni ze-IFP KwaZulu-Natal futhi uzinze eDundee. IMeya yalo masipala, uMfundisi Petros Ngubane, ithe nakuba sekuxoxwe konke kodwa kukhona okusazoqedelwa maqondana nokuhlelwa komcimbi. “Kusalungiswa izinhlelo ezithize kodwa kuzomenyezelwa kwabezindaba uma sekushaye isikhathi esifanele. “Wudaba oluphakanyiswe esigungwini esilawula umkhandlu lwaxoxwa kwavunyelwana kodwa alukavuthwa kahle. Ngizobazisa abezindaba, kuzophuma nesitatimende esiqondile,’’ kusho uNgubane. Okhulumela i-IFP eNdumeni, uMnuz Xolani Msezane, uthe bajabule kakhulu ngesinqumo sikamasipala sokuhlonipha uButhelezi esaphila. “Sithokoza kakhulu ukuthi umkhandlu unqume ukuhlonipha uShenge esaphila ngoba abanye bavame ukuhlonishwa bengasekho. “Sifisa nokukhuza izingane ezihlala zithi azazi ukuthi uShenge udume ngani emlandweni ukuthi zizihluphe ngokufunda umlando,’’ kusho uMsezane