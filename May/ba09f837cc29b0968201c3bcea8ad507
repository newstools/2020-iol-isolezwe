SANDULELWE yimibhikisho yokuphoqa umasipla ukuthi avule ibhishi KwaDukuza isigameko esiqoshwe kwi-video okubonakala kuso amaphoyisa eshikilisana nowesilisa obebonakala ephethe ingane okukholakala ukuthi eyakhe. Ngokusho kukaMnuz Sipho Mkhize okhulumela lo masipala, kuqale kwaba nemibhikisho ngeSonto abahlali baseBallito befuna umasipala avule ngenkani amabhishi esigabeni sesine sikathaqa. “Ebebekulo mbhikisho bathe amadolobha amakhulu njengeTheku awavulile amabhishi awo ngakho nathi asilivule kule ndawo ngoba bafuna ukuyontweza olwandle,” kusho uMkhize. Ubuze ukuthi bangalivula kanjani ibhishi kule ndawo engaphansi kukamasipala omkhulu iLembe, okuyiwona ozihola phambili ngokusuleleka kwabantu ngeCovid-19 KwaZulu-Natal. “Sengathi abantu babona ukuthi iCorona isiphelile ku-Level 4, babudedengu kakhulu,” kusho yena. Ngesikhathi sokuloba uthe umasipala ubesavalelane emhlanganweni nezinhlaka ezithintekayo zokuphepha kulesi sifundazwe. “Sifuna kuvele iqiniso ngalolu daba, hhayi lokhu okuningi osekushiwo ezinkundleni zokuxhumana,” echaza. Ngokwesitatimende esikhishwe amaphoyisa akulesi sifundazwe, alikho icala elivuliwe ngalesi sigameko. Ngeminye imininingwane, athe akuxhunyanwe nomasipala waKwaDukuza. Ephawula uNgqongqoshe kazwelonke wamaphoyisa uMnuz Bheki Cele ngenkathi eseThongathi namhlanje, uthe lesi sigameko senziwe abanye abomthetho okumele kungenelele umthetho kusona.   