Abasolwa okungoMnuz Mlungisi Thabethe (28), Andile Nhleko (27), Mncedisi Mzobe (27), Siyanda Msweli (26), Lindani Ndlovu (22) noMalusi Mthembu (27) basolwa ngokubulala nokuthumba u-Andile “Bobo” Mbuthu (16) obefunda uGrade 12 eNkosebomvu Secondary ngenyanga edlule. Kwababoshiwe kuthiwa kukhona nesihlobo sikamufi. Bekulindeke ukuthi babe yisikhombisa abasolwa abavele enkantolo njengoba bekuvele izindaba zokuthi ngoMgqibelo kuphinde kwaboshwa omunye, kodwa owesikhombisa akavelanga ngoba kuthiwa usemncane. Inkantolo inqume ukukuhlehlisela uLwesibili oluzayo ukulalelwa kwesicelo sebheyili yabasolwa abayisithupha. UMshushisi u-Advocate Sabelo Ziqubu uthe uzosiphikisa isicelo sebheyili. Ummeli wabasolwa uMnuz Chris Gounden, uthe isibalo sabo asibavumeli ukuthi bagcinwe esiteshini ngoba kugwenywa ubhubhane iCovid-19. Inkantolo inqume ukuthi bayiswe ejele iWestville baze babuye ngoLwesibili sebezocela ibheyili. UNksz Zodwa Jali ongunina omncane kamufi obehambele leli cala, uthe bewumndeni bafisa ukuthi kusheshiswe ukukhonjwa kwesidumbu ukuze bafihle ilungu lomndeni badlule kulesi simo. “Kubuhlungu ukubona abasolwa. Singumndeni siyafisa ukusheshe sidlule kule nto, singcwabe bese silinda umthetho usebenze,” kusho uNksz Jali. Isidumbu okusolakala ukuthi ngesikaBobo sitholwe amaphoyisa silahlwe emfuleni iNewtown ngoLwesihlanu kanti ngemuva kokutholakala kwaso amalungu omphakathi avuke indlobane ashisa indawo yokucima ukoma. Ngaphambi kokuqala kwecala amalungu omphakathi abephethe izingqwembe ezibhalwe ukuthi abasolwa abanganikwa ibheyili, bebebhikisha ngaphandle kwenkantolo kodwa amaphoyisa abaxosha. Kuthiwa amanye amalungu avuke ngovivi amasha ehamba ngezinyawo esuka elokishini eHambanathi ehlangabeze ibhasi ebeligcwele amanye amalungu omphakathi abesuka kuleli lokishi nalo elijikiswe ngamaphoyisa. Ikhansela uNksz Zanele Khumalo, lithe umphakathi ufuna ukuzibonela ukuthi bangobani abasolwa. “Amalungu omphakathi afuna banqatshelwe ibheyili. Afuna ukubabona ukuthi bangobani, abanye bebephethe izingqwembe ezithi abafuni babuyele emphakathini,” kusho uNksz Khumalo. I- video yokushaywa kukaBobo yasabalala ezinkundleni zokuxhumana kanti kusolwa ukuthi kwababemshaya kukhona nomnikazi wendawo yokucima ukoma.