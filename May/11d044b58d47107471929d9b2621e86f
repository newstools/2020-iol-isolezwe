SIKHULU isililo ngokudlula emhlabeni kwengwazi yombhali wemidlalo yeshashalazi futhi obeyimbongi uWalter Chakela. UChakela (67), owayeyinhloko nomqondisi wezobuciko eWindybrow Centre for the Arts, ushone ngoLwesihlanu emuva kokuhlaselwa yisifo sohlangothi isikhathi eside. Phakathi kwabantu bakuleli ababhonge emswanini kubalwa nenkakha yombhali wemidlalo yeshashalazi kuleli, u-Edmund Mhlongo we-Ekhaya Multi-Arts Centre, uthe uChakela ubeyisikhondlakhondla sombhali. "Akalalanga uguqe ngedolo." UMnyango wezobuCiko namaSiko uthe kuwe umuthi omkhulu futhi udabukile ngokudlula emhlabeni kukaChakela. "Kodwa sifunde lukhulu ebuhlakanini bakhe. Izinhliziyo zethu zinomndeni kamengameli weNational Writers Association of South Africa (Nwasa), uNana Chakela. Ubeyimbongi nombhali wemidlalo yeshashalazi nomlobi wezincwadi ezingaphezu kuka-22." UChakela ubekleliswe ezingeni losonkondlo okubalwa kubo oWally Serote noDon Mattera.Â  Wake waba ngumengameli wenhlangano yababhali iCongress of South African Writers ngaphambi kokuqokwa ukuba aphathe iWindybrow Theatre. Kulindeleke ukuba leli qhawe lifihlwe kuleli sonto.