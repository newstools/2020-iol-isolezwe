UKUNGAFIKI ngesikhathi esifanele kwezinsiza zokuzivikela ezikoleni kulesi sikhathi seCovid-19, sekuphoqe uNgqongqoshe woMnyango weMfundo eyisiSekelo uNkk Angie Motshekga ashintshe umqondo mayelana nesimemezelo sakhe ngokuvulwa kwezikole kuleli.  Phambilini lo mnyango ubuthembise ukuthi isimemezelo ngokuvulwa kwezikole uzosikhipha namhlanje.  Esitatimendeni esikhishwa yilo mnyango namhlanje, inkinga kube wukuthi kuye kwaphoqeleka ukuthi izifundazwe ezahlukene zithole abanye abazothumela lezi zinsiza ezikoleni, emva kokuthi obekufanele benze lo msebenzi, izinkontileka zabo zokusebenzisana nomnyango zinqanyuliwe.  “Emhlanganweni esibe nawo ngoMsombuluko sivumelene ngokuthi sidinga elinye isonto ukuqedela yonke into esasele,” kusho lesi sitatimende.  Ngokwalesi sitatimende, ngoMsombuluko ozayo ngoMeyi 18 bekumele othishanhloko bafike ngawo ezikoleni, uNkk Motshekga uthe uzophinde ahlangane nethimba longqongqoshe bezemfundo bezifundazwe ezahlukene athole umbiko ophelele ngosekwenzeke ezikoleni.  “Sizosebenzisa lelo thuba (langoMeyi 18) ukubheka okushiwo umengameli Ramaphosa (ngoLwesithathu). Lokho kuzosisiza ukuhlela indlela eya phambili, bese sikhipha nesimemezelo ngokuvulwa kwezikole” kuchaza lesi sitatimende.  NgoLwesithathu uRamaphosa umemezele ukuthi kunezingxoxo ezimayelana nokuthi leli lizwe liwelele esigabeni sesithathu sikathaqa.  Kulesi sigaba kulindeleke ukuthi kuxegiswe eminye imithetho kathaqa kuye ngokuthi igciwane leCovid-19 libhebhetheka kanjani ngokwezindawo ezahlukene.  Uthe kungenzeka emadolobheni amakhulu kungabikho shintsho, kwazise yilapho leli gciwane limandla khona kakhulu.  Kuzokhumbuleka ukuthi izinyunyana zothisha ezahlukene zishaye phansi ngonyawo zathi azihambisani nokuvulwa kwezikole kuze kube zinesiqiniseko sokuthi othisha nezingane baphephile ezikoleni, ngokuthi kube khona amask, izifutho zokubulala amagciwane, nokuqhelelana ngendlela efanele.  Lokho kuholele ekutheni zibe nomhlangano ophuthumayo noNkk Motshekga ngoMsombuluko zimazisa ukuthi othisha ngeke balubhade ezikoleni uma ukuphepha kwabo kungakaqinisekiswa, okuholele ekutheni isimemezelo sanamhlanje ngokuvulwa kwezikole sihlehliswe.   