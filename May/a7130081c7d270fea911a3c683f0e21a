KUSUKE isidumo ikhansela le-IFP lidudulana ngequpha nelungu le-ANC bebanga izijumbana zokudla ezinikelelwa abantu ukuba bathibe umphangazana njengoba kuyisikhathi sokumiswa kokusebenza kwezwe. Ikhansela laku-ward 15 eNqabeni, eMsinga, uMnuz Doctor Myeza, kuthiwa lihlubane ngequpha noMnuz Mbongiseni Thusini we-ANC kwaba ncane indawo. Umthombo othembekile uthe iqupha liqhume ngesikhathi imoto kahulumeni iqeda nje ukudiliza izijumbana zokudla emphakathini. Kuthiwa indaba iqale ngokuthi ukudla kwethulwe kuThusini ebe engelona ikhansela esikhundleni sokuthi kwethulwe kuMyeza oyikhansela. Kuthiwa yikho kanye ke okucike uMyeza lokhu, waqala wabuza kuThusini ukuthi uhlangana kuphi nezijumbana zokudla ngoba akalona ikhansela. “Badudulane ngequpha phambi kwabantu kwaba wongaphansi nongaphezulu. Bakhuze babaza abantu amadoda amadala eshayana esidlangaleni ngenxa yokudla nje. Babhimbile laba abalethe ukudla ngoba yikhansela eliwumholi endaweni. Iward iphethwe yiNkatha ,” kuchaza umthombo. Kuthiwa baqede ukulwa bavuka, kwaba yingqayingqayi oyofika kuqala esiteshini samaphoyisa, kuyovulwa amacala. Kuthiwa bangene nezivalo emaphoyiseni sebeyomangalelana yilowo nalowo ethi ushayiwe. UMyeza oyikhansela ethintwa ngodaba, uvumile ukuthi kube khona ukungaboni ngaso linye kodwa sebedlulie kuleyo nto. “Wubani osethuthe lolu daba walutshela izintatheli? Siyilungisile leyo nto, sizoya emaphoyiseni siyosula amacala. Inkinga bekuwukuthi kwethulwa kanjani ukudla ngingathintwanga mina ngiyikhansela. uThusini akalona ikhansela uwumuntu nje endaweni. Lilodwa ikhansela. Sesilungisile njengamadoda kwedlula,” kusho uMyeza. UThusini naye uhambe emazwini kaMyeza wathi ube khona umbango obushubile kodwa kabasafuni ukukhuluma kakhulu ngawo ngoba bahlale phansi balulungisa udaba. Okhulumela amaphoyisa KwaZulu-Natal uCapt Nqobile Gwala ukuqinisekisile ukuthi amacala avuliwe Okhulumela i-IFP eMzinyathi uMnuz Xolani Msezane, uthe ikhona inkinga yezijumbana zokudla ezihamba isikhekhelembana. Wasola abebelethe ukudla ngokuqhatha nokubukela phansi ikhansela. I-ANC KwaZulu-Natal iyaluphenya udaba lwamakhansela akhwabanisa izijumbana zokudla.