UNkk Helen Ndlovu oyiDirector Regulatory and Public Policy kwaSAB, udalule lokhu izolo ekuseni ekhuluma ohlelweni iMorning Live kwiSABC2. Uthe kunamathangi kabhiya abazophoqeleka ukuthi bawuchithe uma uhulumeni engaxegisi imithetho evimbela ukudayiswa kotshwala. NgoLwesithathu iSAB yethule umbiko eMnyangweni wezoHwebo neziMboni ikhala ngokuthi izolahlekelwa wuR150m kuR250m uma ichitha ubhiya osemathangini. AbakwaSAB bathe uma isimo siqhubeka kuzolahleka imisebenzi engaphezu kuka-2 000. UNkk Ndlovu uthe miningi imisebenzi engaphela ngoba basebenza nabalimi, abanikazi bamathaveni, abavubeli botshwala nezinye izinhlaka eziqashe inqwaba yabantu. Ebuzwa ukuthi uyaqonda yini ukuthi utshwala buvalwe ukuvikela abantu kwiCovid-19, uthe uyakuqonda lokhu kodwa bona bafisa uhulumeni avumele ukudayiswa kotshwala bese abantu bebuthenga bayobuphuzela emakhaya hhayi ukuthi bahlangane emaphathini noma ezindaweni zokucima ukoma. Uthe izinhlaka zomthetho kufanele ziqaphe abantu ngoba ukuvalwa kokudayiswa kotshwala obusemthethweni akusho ukuthi abantu abaphuzi. “Abantu bathenga utshwala obungekho emthethweni. Imboni yotshwala obungekho emthethweni ilahlekisela uhulumeni ngoR13 billion wentela. Esikucelayo wukuthi uhulumeni avume kudayiswe utshwala obusemthethweni ukuze sivikele imisebenzi yabantu nomnotho wezwe,” kuchaza uNkk Ndlovu. UKhomishana weSouth African Revenue Service (Sars) uMnuz Edward Kieswetter usanda kuthi balahlekelwe wuR1.5 billion obuzongeniswa yintela yokudayiswa kotshwala nogwayi ngo-Ephreli.Muva nje, iBritish American Tobacco South Africa (Batsa) isihoxisile isinqumo sokufaka udaba lokumiswa kokudayiswa kukagwayi enkantolo yakhetha ukuxoxa nohulumeni. I-Fair Trade Independent Tobacco Association iludlulisele enkantolo udaba lokumiswa kokudayiswa kukagwayi ithe ifuna ukwazi ukuthi ingawenza yini ozodayiswa kwamanye amazwe.