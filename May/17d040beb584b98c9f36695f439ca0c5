Lesi sitimela esifana nesibhedlela esingumahambanendlwana sinamagumbi angu-19 kanti phakathi kusona kukhona umtholampilo, indawo yokukhipha amazinyo, eyokuhlola amehlo nekhemisi. Lesi sitimela sizojikeleza cishe isifundazwe sonke sihamba sisiza abantu. Ethula inkulumo yakhe esiteshini sesitimela ePhoenix emva kokwethulwa kwalesi sitimela esinikelwe ngabakwaTransnet, uNdunankulu waKwaZulu-Natal, uMnuz Sihle Zikalala, uthe namhlanje (izolo) bazokwethula isitimela esibizwa ngePhelophepa 11. “Lesi sitimela sinazo zonke izinto ozidinga esibhedlela njengoba sinomtholampilo osezingeni, sikwazi ukwelapha siphinde sihlole abantu igciwane leCorona sikwazi futhi nokubheka nezinye izifo,” kusho uZikalala. Uthe ukusebenza kwalesi sitimela kuqhakambisa uhlelo lokusebenzisana kwezinhlaka zikahulumeni ukuthuthukisa, olubizwa ngeDistrict Development Model. “Kulolu hlelo, yilapho zonke izinhlaka zikahulumeni zisebenza ngokubambisana. Kulesi sitimela kuzoba khona abasebenzi boMnyango wezeMpilo, abakwaTransnet nabombutho wezokuVikela wakuleli,” kusho uZikalala. UZikalala uthe ukubambisana kwenza ukuthi benguhulumeni bakwazi ukuba negalelo elikhulu ezintweni abazenzayo kunokusebenza beyinhlakanhlaka. UNgqongqoshe wezeMpilo KwaZulu-Natal, uNkk Nomagugu Simelane-Zulu, naye ugcizelele indaba yokubambisana wathi kulesi sitimela kuzophinde kube khona nabasebenzi boMkhandlu weTheku. “AbakwaTransnet ngesikhathi bekhuluma noNdunankulu bathe bazosinika lesi sitimela sisisebenzise ezifundeni ezinhlanu zesifundazwe. Sizoqala sizinze lapha ePhoenix lapho sizobe selapha sisiza nabantu besifunda iLembe. Sizosuka lapha siye eKing Cetshwayo, sisuke khona siye eZululand, sisuke khona siye Ogwini sivale ngoMgungundlovu, kuzona zonke lezi zindawo sizohlala amasonto amabili,” kusho uNkk Simelane-Zulu. Uthe bayazi ukuthi bayagxekwa ngokuthi sebenake kakhulu i-Covid-19, base bekhohlwa ngezinye izifo ezikhona. Ibamba lemenenja yakwaTransnet, ezosebenza kulesi sitimela, uDkt Mathapelo Mashuphu, lithe kusukela kuqale ubhubhane lwe-Corona, banikwe umsebenzi wokuba balekelela ukuze kuliwe kuphinde kunqandwe leli gciwane. Lesi sitimela siyaye sizungeze minyaka yonke silekelela umphakathi ngezifo ezinhlobonhlobo.