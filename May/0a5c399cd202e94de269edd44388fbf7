UNdunankulu waKwaZulu-Natal uMnuz Sihle Zikalala, umemezele ukuthi lezi zibhedlela kumele zilandele umyalelo kamengameli ngokuhlinzeka bonke abasebenzi ngezokuzivikela, nokuba nomtholampilo ozobhekela abanemfiva nokuqeqesha abasebenzi ngeCovid-19. “UMnyango wezeMpilo uzotheleka kulezi zibhedlela ngaphandle kokubazisa. Sithathe isinqumo sokuvula lezi zibhedlela emuva kokubona umbiko.” Inyunyana yabasebenzi bezempilo iDenosa ithe ayeneme ngokuthi lezi zibhedlela ziyavulwa namuhla yathi ayiwutholanga umbiko. Phezu kokuba abaphathi balezi zibhedlela bethi konke kumi ngomumo ukuthi kuvulwe namuhla, iDenosa ithi ibifuna ukubona umbiko kuqala. Kwavalwa kuqala iSt Augustine’s emuva kokuhaqeka kwabangu-66 obekukhona abangu-48 okungabasebenzi bezempilo. Kwalandela iKingsway ebinabangu-10 abahaqekile kanti sekushone abane ngenxa yeCovid-9 kulezi zibhedlela. OnguNobhala weDenosa eKZN, uMnuz Mandla Shabangu, uthe umbiko wophenyo ngokuhaqeka kwamalungu abo bawuzwa ngendaba. Uthe bebefuna kuvulwe lezi zibhedlela sebewubonile umbiko njengoba kwahaqeka namalungu abo. “Ukuthola umbiko bekuzosisiza ukubheka ukuthi yini ebidale izibalo ezingaka zabahaqekile nokuthi lesi simo sizovikelwa kanjani. Esasikutholile kumalungu ethu wukuthi ukuhaqeka kwawo kwadalwa ukuthi bezingekho izivikelo zokusebenza,” kuchaza uShabangu. UShabangu uthe sebekhulumile namalungu abo ngalolu daba, avuma ukuthi azoqala namuhla ukusebenza. Uthe bawadonse ngendlebe ukuthi afune izivikelo zokusebenza kuqala. UShabangu usenethemba lokuthi mhlawumbe abaphathi bezibhedlela bazobanika umbiko uma sebevulile. UNgqongqoshe wezeMpilo eKZN, uNkk Nomagugu Simelane-Zulu, udalule ukuthi abaphathi balezi zibhedlela babafakela ingcindezi yokuthi zivulwe. Izolo esithangamini nabezindaba uthe zonke izibhedlela kuzomele zibe nemitholampilo yemfiva ukuze abantu bahlolwe. Uthe ngomuso babheka ukuthi bavale sonke isibhedlela uma kukhona abahaqekile noma bavale ingxenye ethile noma iwodi kuphela. Esitatimendeni esithunyelelwe Isolezwe abaphathi besibhedlela bathi konke kumi ngomumo futhi bavumelene nomnyango ngoLwesihlanu ukuthi bavule. UMnuz Craig Murphy onguMqondisi wezibhedlela zakwaNetcare esifundazweni, uthe benze konke ukuqinisekisa ezokuphepha ngaphambi kokuthi bavule. “Kusukela kwavalwa ukwamukelwa kweziguli ngo-Ephreli besisebenza nomnyango ngezinhlelo zokulwa neCovid-19. Ngesonto eledlule izibhedlela zethu ziphinde zathuthukisa izinhlelo zokuhlanza nokufutha ngezibulalimagciwane zonke izindawo zokusebenza. Bonke odokotela kuzo zombili izibhedlela bazoqala ukubona iziguli ngoMsombuluko (namuhla),” kusho uMurphy. Ubonge umphakathi ngokubekezela njengoba lezi zibhedlela bezisavaliwe, wathembisa ukuthi bazoqhubeka nokwenza umsebenzi ngokuzimisela. UMurphy uncome nabasebenzi babo athe bakhombise ukuzimisela phezu kokuqubuka kwalezi zibalo kulezi zibhedlela. Uthe uyazi ukuthi kunzima kanjani ukusebenza ngaphansi kwalezi zimo zobhubhane kodwa bayawuncoma umsebenzi wabo.