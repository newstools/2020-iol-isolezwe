KUZOQASHWA osonhlalakahle abangu-1 809 ukuze basize umphakathi kulesi sikhathi seCovid-19. Usho kanje uNksz Lindiwe Zulu onguNgqongqoshe kazwelonke wokuThuthukiswa koMphakathi kuleli. “Baningi osonhlalakahle asebengithintile befuna umsebenzi,” kusho uNksz Zulu. Uthe abanye osonhlalakahle bazobaqasha izinyanga ezintathu, bese kuthi abangu-1 200, bazonikezwa ithuba lokusebenza bebe beqeqeshwa. NgokukaNksz Zulu, osonhlalakahle laba bazosiza ekulekeleleni ngezidingo zomphakathi kulesi sikhathi sokusabalala kwe coronavirus. Uthe kunamavolontiya angu-600 azophuma umkhankaso wokusiza umnyango wakhe ekusabalaliseni amaphasela okudla emphakathini. Uthe unethemba lokuthi lokhu kusabalalaliswa kokudla kuzokwenziwa ngendlela enesithunzi emphakathini. “Njengamanje akuhlelekile ukusabalaliswa kokudla. Lokho kudala inkohlakalo nokwenzelela,” kusho yena. Uxwayise abanikezwa ukudla ukuthi bangaphindi kaningi ngesikhathi esisodwa ngoba ngokwenze njalo, bavalela nabanye abalambile ithuba lokuthi bathole okuya ngasethunjini. Mayelana neminye imininingwane ngokunye, uthe abantu bangashayela kule nombolo entsha yakwaSASSA: 082 0468 553.