Icala elaqulwa eNkantolo eNkulu yaseThekwini, laligxile ebudlelwaneni bakaShaik, ongusomabhizinisi nowayenguMengameli wakuleli uMnuz Jacob Zuma. Emuva kwentandoyabantu ngo1994, uZuma waqala umsebenzi wakhe kuhulumeni njengoNgqongqoshe weziNdaba zokuThuthukiswa koMnotho nezokuVakasha KwaZulu-Natal. Wabe eseba ngumengameli ngo2009. IJaji, Hilary Squires, wagweba uShaik amahlandla amabili iminyaka engu15 ngenkohlakalo nehlandla elilodwa iminyaka emithathu ngobuqola. Lezi zigwebo, abezidonsa kanyekanye, zazisho ukuthi uShaik uzobhadla ejele iminyaka engu15. USquires wamvumela uShaik ukuba afake isicelo sokuphikisana nokugwetshwa kwakhe. NgoNovemba 2006, umengameli weNkantolo ePhakeme yokudlulisa amaCala, iJaji Craig Howie namanye amajaji amahlanu basichitha isicelo sikaShaik. UShaik wabe eseqonda ejele eyoqala isigwebo sakhe. Wabuye wadlulela eNkantolo yoMthethosisekelo kodwa isicelo sakhe sachithwa. Emuva kokudonsa iminyaka emibili nezinyanga ezine emuva kokuya ejele, ngoMashi 2009, uShaik wakhululwa ngoshwele omayelana nempilo ngenxa yokuthi kwathiwa wayesegulela ukufa. Wadonsa isigwebo sakhe kubo eThekwini. Nyakenye ngoDisemba uMengameli wezwe, uMnuz Cyril Ramaphosa wagunyaza ukudedelwa kweziboshwa ezingu14 500 ngoshwele ngoSuku lokuThelelana amanzi. UShaik, owayesedonse iminyaka engu13 ejele, waba ngomunye wabacatshangelwa ngoshwele. Phakathi noJanuwari kulo nyaka, ube esekhululwa.Ethintwa wemqabile ukuphawula. "Ngifuna ukuphila impilo enokuthula." POST