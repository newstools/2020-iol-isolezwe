INHLANGANO elwela amalungelo abantu i-AfriForum isibhalele uNgqongqosheÂ wezokuBusa ngokuBambisana nezoMdabu, uDkt Nkosazana Dlanini Zuma noNgqongqoshe wezeMpilo, uDkt Zweli Mkhize icela ukuthi kushaye uJuni 1 sekuhoxisiwe emithethweni yesigaba sesithathu kathaqa ukungadayiswa kukagwayi. Umkhandlu obekelwe ukubhekana neCovid-19 kuleli ubhekane nolaka lwabaningi ababhema ugwayi kulandela isimemezelo sikamengameli Cyril Ramaphosa sokuthi ngeke udayiswe ugwayi nasesigabeni sesithathu ngenxa yengozi yokuthi ungase wandise isibalo sabathelelekile. Inhloko yemigomo nokuthatha izinyathelo kwi-AfriForum, uMnuz Ernst Roets ithe asikho isizathu esibambekayo ngokungadayiswa kwemikhiqizo yetobacco kuleli. Uthe ukungaphumeli obala kukahulumeni ngokuvalwa kokudayiswa kukagwayi akuhlukile nokuhlukunyezwa kwamalungelo abantu bakuleli. Uqhube wathi ukhathazekile ngezinsolo zokuthi uDkt Dlamini-Zuma ungumngani noMnuz Adriano Mazzotti osolwa ngokudayisa ugwayi ngokungekho emthethweni. "I-AfriForum ayilweli ukubhema, ilwela inkululeko. Inkululeko yokuthi abantu bangabekelwa imithetho engawenzi umqondo," kusho yena. Encwadini i-AfriForum icele kuhoxiswe ukuvalwa kokudayiswa kukagwayi yathi uma kungenzeki lokho ingase ithathele uhulumeni izinyathelo zomthetho. NgeSonto umengameli Cyril Ramaphosa uthe abantu bakuleli bazokwazi ukuthenga utshwala kodwa baphuzele emakhaya kusukela ngoJuni 1. Abaningi bebezitshela ukuthi uzovunyelwa nogwayi ukuthi udayiswe kwazise ucwaningo luveza ukuthi iningi labantu lisawubhema ugwayi nakuba ungadayiswa ngokusemthethweni. Ngemuva kokwanda kwezinsolo zobuhlobo phakathi kukaDkt Dlamini-Zuma noMazzoti kulandela lesi sinqumo, ekhuluma nekomidi lasePhalamende uNgqongqoshe ngoLwesibili ukuchithile ukuthi bangabangani boMazzoti. "Kumele ngikusho kube kanye lokhu, angiyena umngani kaMazzotti. Okwesiili, uma umuntu enza okuphambene nomthetho eNingizimu Afrika, kumele aboshwe,"ugcizelele kanje. 