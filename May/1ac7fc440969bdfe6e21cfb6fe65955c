Impendulo kaChikane kube sengathi ihlokoloza iziqandu njengoba iwele likaDuduzane, uNkk Duduzile Zuma-Sambudla liqhamuke selivutha, lizovikela umfowabo izolo ngokuthi lisole uChikane ngokuba yingxenye yetulo lokucekela phansi uyise nomndeni wakhe. "Malume Chikane, yindlela owethulwa ngayo kumina eMozambique. Ngiyayikhumbula imihlangano eyayibanjwa wubaba eflethini futhi wawuba khona, izwi lakho ngilikhumbula kahle ngoba lalihlala lihlukile kumina, nginesiqiniseko sokuthi nakwabanye. Wawuyisethenjwa sikamama futhi wayekuxoxela yonke into... Wayengakwazi lokhu esesikwazi manje". "Amatulo ayenzelwe ubaba. Wayekwethemba! Ngangizizwa izingcingo ezaziphakathi kwakho nomama ngoDisemba 7. Kwakufanele uze, uzombona kodwa wangalubhada. Izigameko zangomhla ka-8 zenzeka, umfowethu oyedwa u-Edward wafika watshela mina nodadewethu ukuthi sihlale emagunjini ethu. Ngalizwa izwi lakho. Ngokuhamba kwesikhathi ngezwa umsindo ephasishini, ngaqala. Ngawubona umzabalazo wokuthwalwa kukamama, eyiswa kwi-ambulensi eyayilindile". "Ngababona abafowethu abanesibindi u-Edward, Saady noDudazani bethwele umama. Ngakubona nawe,"kubhala uNkk Zuma-Sambudlu. No-Edward ucashunwe yiNews24 izolo ethi "Ngangikhona. Ngakubona okwenzeka. Angazi kungani umfundisi eqamba amanga kodwa ngambona enencwadi. Wayithatha." UNkk Mantsho-Zuma wadlula emhlabeni ngoDisemba 8 ngo-2000, eneminyaka engu44 ubudala. ISunday Times yabika ukuthi wayedle weqisa amaphilisi okuvikela isifo se-malaria. Wayengumama wezingane ezinhlanu futhi engunkosikazi wesithathu kaZuma, owayesohambeni olumayelana namabhizinisi ngesikhathi kwenzeka lo mshophi. Umufi, owayeseshade iminyaka engu-18 noZuma owayeseyiPhini likaMengameli wezwe, wangcwatshwa ngohlelo lukahulumeni futhi emngcwabeni wakhe kwakhuluma uMnuz Thabo Mbeki noMnuz Nelson Mandela.