KUNGASE kuphele unyaka ingazange ibe khona ingqungquthela ye-ANCYL yokukhetha ubuholi bukazwelonke njengoba kumiswe yonke into emuva kokubheduka kwegciwane iCorona. Ingqungquthela ye-ANCYL isihlehle izikhawu ngenxa yokubambezeleka kwamalungiselelo ayo. Umthombo osondelene kakhulu namalungiselelo engqungquthela uthe ngeke ibe khona kulo nyaka, impela sekungaba wumlingo uma ingakhona. Umthombo uthe noma ngabe ayibhedukanga iCorona kodwa bekuvele kunobunzima ngoba mukhulu umonakalo kwi-ANCYL. “Ukuba nengqungquthela akuyona into encane ngoba kufanele kuqalwe phansi kulungiswe amagatsha ezweni lonke. Phela i-ANCYL yinto engekho nje, edinga isineke uma izovuswa kabusha. Asibheke unyaka ozayo ngoba asiboni kulo nyaka,” kuchaza umthombo. Bese kuyizikhawana kubekwa usuku lwayo iphinde ihlehliswe. Ike yakhonjwa ngoDisemba wonyaka odlule kwaze kwathiwa izoba seNasrec, Gauteng, yahlehliswa. Yaphinda yakhonjwa ngoMashi yahlehliselwa uMeyi kodwa kwavela iCorona njengoba ihlehlele isikhathi esingaziwa manje. Kubizwa ingqungquthela ye-ANCYL nje, yingoba ubuholi bayo buhlakazwe ngoJulayi wonyaka odlule emva kwezikhalo zokuthi uphiko lwentsha seluphenduke isithusanyoni. Ubuholi obahlakazwa babuholwa nguMnuz Collen Maine kwesikamengameli, iphini kwakuwuMnuz Desmond Moela, unobhala kwakunguMnuz Njabulo Nzuza (oyiPhini likaNgqongqoshe woMnyango wezaseKhaya) kanti iphini likanobhala kwakungNksz Thandi Moraka. Umgcinimafa wayo kwakunguMnuz Reggie Nkabinde obuye waduma kwezamabhizinisi. Ubuholi babukhethwe ngo-2015 engqungqutheleni eyayisMidrand, eGoli. Bonke badilizwa ezikhundleni kwabunjwa ubuholi besikhashana obuholwa wuMnuz Sibongile Bhesani noNksz Thandi Mahambehlala. Banikwe umsebenzi wokulungiselela ingqungquthela. Izikhundla ezisuke zibhekwe kakhulu esikamengameli nesikanobhala okuyizona ezinamandla. Okhulumela ubuholi besikhashana, uNksz Sizophila Mkhize, uthe impela babambe umoya wokuthi sidlule isiwombe esibi seCorona ngoba bayaphazamiseka. “ Besiza kahle kakhulu, bese sikhethe ngisho isifundazwe ezoba kusona ingqungquthela nakho-ke sesiphazamisike. Uma izwe lingase livulwe siyethemba kusengalunga kulo nyaka,’’ kusho uNksz Mkhize. Uthe uma izwe livulwa ngoJulayi noma nganeno kwawo bazozama ukumpintsha kodwa uma lingase livulwe ngoNovemba kuyoba nzima. Uthe bebeneqhinga lokuthi uma sekukhethiwe bazojuba intsha esesigungwini esiphezulu se-ANCYL ukuthi iyokhankasela i-ANC okhethweni lohulumeni basekhaya ngonyaka ozayo kodwa lokhu kuzophazamiseka. Uvumile ukuthi kuwumshikashika ukuhlela ingqungquthela yikho kuthatha isikhathi ngoba ziningi nezinselelo ababhekana nazo. Kwabebebanga isikhundla sikamengameli bekuvela igama lakhe uNksz Mkhize ephonselwa inselelo wuMnuz Mcebo Dlamini.