UNkk Janet Dlungwane (77) waseBhobhonono, eSmero ngaseMgungundlovu, kuthiwa utholwe yindodakazi yakhe elaliswe ngesisu embhedeni wakhe, ebulewe wavalelwa endlini. Umzukulu kamufi, uNksz Ntsiki Mbatha, uthe ugogo wakhe ubesehlala yedwa njengoba yena (umzukulu) ehlala emqashweni obuqamama nomuzi kamufi. “Siphatheke kabi kakhulu ngokusehlele. Ugogo ngenxa yobudala bese kungumuntu ongathandi ukuhlala nomuntu. Bengihlala naye kodwa ngagcina nginqume ukuhlala emqashweni. Bengihlala ngokumvakashela ngimenzela konke njengoba bese ngihlale naye isikhathi eside. Uma eholile ubethuma mina ukuthi ngimthengele ukudla,” kusho uNksz Mbatha. Kuboshwe owesilisa oneminyaka engu-22 owaziwayo endaweni ngawo uMsombuluko. Uthe umsolwa oboshiwe ubejwayelene kakhulu nogogo wakhe futhi ubeke afike ukuzomsiza nomufi emkhonzile. Uqhube wathi ngesonto eledlule uthole umyalezo kunina naye ohlala endaweni emtshela ukuthi ugogo wakhe ucela ukuthi ayomthengela ukudla njengoba ubesanda kuhola imali yempesheni. Ngenxa yokuxineka ugcine efika ngeSonto ntambama wangqongqoza kodwa kwangavula muntu. “Ngizitshele ukuthi mhlawumbe ukwamakhelwane kodwa ngambheka ngangamthola. Ngiqhube isikhashana ngabuya ngangqongqoza kodwa kwangavula muntu kwaze kwahlwa. Ekuseni ngoMsombuluko umama ucele abafana basendaweni ukuthi bamlekelele kugqekezwe indlu kagogo, okuthe uma bengena bamfica elaliswe ngesisu embhedeni,” kusho uNksz Mbatha. Uthe isidumbu sikaninakhulu besinezingozi ekhanda kukhona amabhodlela afile okusolwa ukuthi ubeshaywa ngawo, kugcwele negazi phansi. Okhulumela amaphoyisa KwaZulu-Natal, uCol Thembeka Mbele, uthe kuvulwe icala lokubulala esiteshini samaphoyisa ePlessislaer kanti umsolwa uzovela eNkantolo yeMantshi yaseMgungundlovu maduze. UNgqongqoshe wezokuThuthukiswa koMphakathi KwaZulu-Natal, uNkk Nonhlanhla Khoza, usigxekile isenzo sokubulawa kwesalukazi. “Silindele ukuthi abantu abancane kube yibo abahlonipha baphinde bavikele abantu abadala,” kusho uNkk Khoza.