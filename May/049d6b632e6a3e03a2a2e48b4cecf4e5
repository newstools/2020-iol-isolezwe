USHIYE abazali othisha nabafundi abaningi bedidekile uNgqongqoshe wezeMfundo kuzwelonke uNkk Angie Motshekga ehoxisa isithangami nabezindaba ebesilindelwe ngabomvu ngeSonto kusihlwa ngokuvulwa kwezikole. Kunokukhuluma nesizwe ngalolu daba, uMnyango wezeMfundo uthumele isitatimende esiveze ukuthi ukubuya kwabafundi bakaGrade 7 nabakaGrade 12 ezikoleni sekuhlehliselwe uMsombuluko ozayo (Juni 8). "Leli sonto kumele lisetshenziselwe ukulungiselela othisha nokubaqeqesha, ukuhlanzwa kwezikole kanye nokuqinisekisa ukuthi kukhona konke okudingekayo ezikoleni ngaphambi kokubuya kwabafundi," kusho uMnyango. Ngokwesitatimende umkhandlu woNgqongqoshe bezeMfundo kuleli uhlangane ngoMgqibelo ukudingida izinhlelo zokuvulwa kwezikole. Umkhandlu uthole imibiko kwizinhlaka ezilekelela uMnyango ezinhlelweni zokuqinisekisa ukuthi izikole zikulungele ukuvula. Kuleyo mibiko kuvela ukuthi sebelungise okuningi esikhathini esifishane, kodwa kusawu-80% kuphela wezikole osukulungele ukwamukela abafundi. "Umkhandlu ubukhathazekile ngokuthi kwezinye izifundazwe izinto zokuvikela abafundi azikafiki, ezinye izikole bezingakakulungeli ukubuya kothisha nabafundi," kusho isitatimende. UMnyango ube usuthatha isinqumo sokuhlehlisa ukuvulwa kwezikole kusasa esisekwe izinyunyana zothisha, izigungu ezengamele izikole, inhlangano yezikole ezizimele, SA Human Rights Commission, Principals Association, SA National Association , Specialized Education, nezinye izinhlangano. Noma kuvunyelwene ngalokhu, uMnyango wezeMfundo eWestern Cape wona uthe usukulungele ukwamukela abafundi ezikoleni kusasa futhi ngeke usahlehla ngoba kuningi osukwenzile ukulungiselela usuku lwakusasa. UNkk Motshekga kulindeleke ukuthi enabe ngesinqumo soMnyango kusasa ngo-11 ekuseni.