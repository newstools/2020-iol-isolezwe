OWESIFAZANE obeyobhalisela isibonelelo sezingane zakhe ezimbili uthi uxoshiswe okwengcanga emahhovisi akwaSouth African Social Security Agency (SASSA) eVryheid okubhaliselwa kuwo izibonelelo. Owesifazane lona ocele ukungadalulwa, uthe uxoshwe ngoLwesihlanu kulawa mahhovisi, watshelwa ukuthi kubhaliswa kuphela “izingane ezizalwe ngesikhathi sikathaqa”, nalezo ezizalwe ngo-2020. Uthe ubeyobhalisa izingane zakhe eneminyaka engu-10, neneminyaka eyisishiyagalombili. “Into eyenze ukuthi ngiyozibhalisela manje wukuthi benginenkinga yokuthola i-ID ngingakwazi nokushayela izingane zami izitifiketi,” kusho yena. Uthe kube wukulunga kukamazisi wakhe, wanikela kulawa mahhovisi kodwa wathola ukuphoxeka kunokuthi asizakale. Ngokusho kwakhe, ukunqaba ukuthi kudalulwe igama lakhe, yingoba wethuke kakhulu ngendlela abamxoshe ngayo kulesi sikhungo, manje wesabela nempilo yakhe. “Kade sekuthethiswana nabanye engicabange ukuthi babe nesibindi sokubhekana nabo abasebenzi kule ndawo kodwa mina ngaphindela ekhaya ngididekile ukuthi kumele ngenze  njani ngoba kuphela kwendawo ebengizitshela ukuthi ngizosizakala kuyona,” echaza. Okhulumela iSASSA KwaZulu-Natal uNksz Sandy Godlwana, uthe bayaxolisa kakhulu ngesidididi esenzekile. “Akukona okokuqala ukuthola isikhalazo esifana nalesi. Baningi asebengithintile ngenkinga efanayo,” kusho uNksz Godlwana. Uthe abasenzi babo ezindaweni eziningi, abazange bawuzwe kahle umyalelo ngendlela abatshelwa ngayo ukuthi basize umphakathi. “Umyalelo wawuthe abaqale basize izingane ezisanda kuzalwa kuya kulezo ezinonyaka zizelwe. Abanye base bekutolika lokho ngendlela engeyiyo ngokuthi bathi kuthiwe abangabasizi abanye,” echaza. Ngenkathi Isolezwe likhuluma noNksz Godlawana, uthe: “Ufona nje ngimatasa ocingweni ngixoxa nomphathi wami ukulungisa le nkinga”. Ucele ukunikezwa izinombolo zothi uhlukunyeziwe, wathi uyena ozolusukumela udaba lwakhe.