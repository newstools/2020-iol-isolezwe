Ukudayiswa kotshwala kuvulwe kuzoqala ngoMsombuluko kuze kube uLwesine kusukeka ngo-9 ekuseni kuvalwe njalo ngehora lesihlanu ntambama. Indawo edayisa utshwala edume ngeSolly Kramers , ithe yaqala ukulungiselela ukudayisa utshwala ekuqaleni kwenyanga. “Besisebenza singekho lapho kudayiselwa khona ukulungiselela ukuvulwa kokudayisa ngaphansi kwesigaba sesithathu sokuvulwa kwezwe,"kusho imenenja yakulesi sitolo uCaren Munzer. “Abasifakela utshwala bazoqala ukusilethela isitokwe namhlanje (ngoMgqibelo).Kodwa sinazo isitokwe esivele sikhona lapho sigcina khona". Uthe bazilungiselele ngayo yonke indlela njengoba abantu bezokwazi nokuthi ba-ode utshwala online. Ukugcizelelile nokuthi ezinhlelweni zabo bakubeke eqhulwini ukuphepha kwamakhasimende abo ukuze bahambisane nemiyalelo kahulumeni mayelana nokunqanda ukubhebhetheka kweCovid-19. Uthe babafundisile nabasebenzi babo ukukwazi ukubhekana namakhasimende ngalesi sikhathi seCovid-19. “Uma ungasifakile isifonyo ngeke uvunyelwe ukuthi ungene ezitolo zethu. Kunabasebenzi abazoma emnyama bafuthe abangenayo babheke nezinga lokushisa komuntu ngaphambi kokuthi bavunyelwe ukuthi bazothenga,"usho kanje. Kuzovunyelwa amakhasimende abe wu-20 kuphela ukuthi angene athenge ngesikhathi. NabakwaPick n Pay Liquor bathe balindele isibalo esiphezulu sabantu abazothenga utshwala ngoMsombuluko. Oyisikhulu esiphezulu kwezokukhangisa kulesi sitolo,uMnuz John Bradshaw, uthe isitokwe sabo sime ngomumo ukwamukela umthamo wamakhasimende. Uthe bazolandela yonke imiyalelo kahulumeni ukuvikela ukubhebhetheka kweCovid-19 njengokuthi abantu ngeke bavunyelwe ukungena bengazifakile izifonyo nokuthi baqhelelane. NabakwaShoprite Group, abanezitolo iCheckers Liquor, nabo bathe bame ngomumo. 