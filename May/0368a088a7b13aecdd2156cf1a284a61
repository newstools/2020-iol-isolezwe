EZINYANGENI eziyisithupha ezedlule uSiya Kolisi ubehola amaBhokobhoko kwiNdebe yoMhlaba ayinqoba engukapteni, kodwa manje usebhekene nolunye uhlobo lwempi njengoba esefake isandla lapha ezweni lakhe, ukusiza labo abahlukunyezwe ushintshompilo olufike nokubhebhetheka kweCovid-19. Ukuhola kwakhe amaBhokobhoko anqoba indebe yombhoxo eJapan, ngoNovemba, kumakhele udumo umhlaba wonke, okufakazelwe nawukuthi aqokwe njengomdlali ovelele eNingizimu Afrika ngo-2019. Njengoba izwe libhekene neCoronavirus uKolisi nenkosikazi yakhe uRachel baqale inhlangano iKolisi Foundation enikele ngokudla emndenini edinga usizoi. Inhlangano yabo iqale ngokunikela ngezibulalimagciwane nezifonyo kodwa manje seyengeze ngokodla. "Sizama ukusiza lapho esingakwazi ukufaka isandla, ikakhulukazi emalokishini lapho okunzima khona ngempela ngoba abantu abanawo ngisho umhlaba wokulima. Ezindaweni zasemakhaya abanye abantu banawo umhlaba kodwa amanzi abanawo," kusho uKolisa. NgoLwesine ePitoli kubonakale izinkulungwane zabantu bebambe ulayini belinde ukuthola izijumbana zokudla okuthunyelwe emphakathini kulesi sikhathi sokuvalwa kwezwe. Lokhu kwakhe isithombe esicacile sokuthi ijule kangakanani inkinga yibubha kuleli ebuye yengezwa ukuvalwa kwezwe. UKolisi, osaqhubeka nokwenza umsebenzi wenhlangano yakhe ngaphansi kokuvalwa kwezwe, uthe muva nje kumthusile akubone eLimpopo. "Bengithi ngiyakwazi ukuhlupheka ngaphambi kokuvakashela iLimpopo. Ngibone abantu abangenawo amanzi, bephuza amanzi emifuleni okuphuza kuyo izilwane. Ubona nengane igeza khona lapho, kwaba buhlungu ukubona leya nto," kusho uKolisi.  Lo mdlali weStormers kule mpelasonto uzobuyela elokishini lakhe iZwide, eBhayi, ukuyolula isandla kwabaswele. "Elokishini lami sisiza abantu abangaphezulu kuka-500, kuzo zonke izindawo zangasekhaya engangihamba ngicela isinkwa ngisakhula. Manje ngibuyela kuzo kulezi zinyanga ezizayo ukuphosa esivivaneni." 