Isolezwe lithole ukuthi abesifazane abangaphezu kuka-10 abaphilisa imindeni yabo ngokudayisa ukudla, imifino nokunye emgwaqweni basale dengwane emuva kokuba kushisiwe. Umholi womphakathi we-NFP uMnuz Kaizer Dladla uthe babikelwe ngomama abadayisayo ngalo mlilo. “Ngifike ekuseni ngoMgqibelo umlilo usavutha, nokwenza sisole ukuthi kushiswe entathakusa noma ekuseni kakhulu ngawo uMgqibelo. Akukho ukudla esikuphephisile ngoba kushe konke. Omama abadayisayo abangaphezu kuka-10 basale dengwane ngoba ukudla kwabo okubekwe ndawonye kushile. Umlilo asazi ukuthi uqalwe ngubani nokuthi kungani eshisile. Okudabukisa kakhulu ukuthi omama abashiselwe izimpahla zabo abazi ukuthi bazodlani manje ngoba yindlela abaziphilisa ngayo lena,” kusho uDladla. Elandisa Isolezwe uthe abashiselwe bese beneminyaka bedayisa kule ndawo. “Bashiselwa nje basanda kubuyela ekudayiseni ngoba kade benqatshelwa ngenxa yemibandela yokunqanda ukusabalala kwe-Corona. Bondla imindeni yabo nokwenza kube nzima ukubhekana nalesi simo,” kusho uDladla. Phakathi kwezinto ezishisiwe kukhona amatafula nezambulela abazisebenzisa uma bedayisa. UDladla uthe basahlanganisa amakhanda ngezindlela zokulekelela abashelwe. Imizamo yeSolezwe yokuthola abanye kwabesifazane abadayisa kule ndawo ayizange iphumelele izolo ngoba izinombolo zabo azizazinge zitholakale. Ngokuthola kweSolezwe amaphoyisa abiziwe endaweni yesigameko. Okhulumela amaphoyisa KwaZulu-Natal uColonel Thembeka Mbele uthe usazama ukuxhumana namaphoyisa KwaNongoma ukuthola ukuthi likhona yini icala elivuliwe. 