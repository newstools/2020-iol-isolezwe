Ngokwesitatimende esithunyelwe yi-IFP kunodokotela otshele izikhulu zasejele ngalesi siguli okuthiwa kumanje sidlezi ngasodwana ezindlini ezihlala ojele. Baphinde baveza nokuthi ingxenye yejele uMedium B awusebenzi njengoba isahlanzisiswa kahle. I-IFP ithe ifuna umnyango uqinisekise ukuphepha kwabasebenzi neziboshwa. Ephendula izinsolo oKhulumela uMnyango wezamaJele kuleli uMnuz Singabakho Nxumalo, uthe abasakwazi ukuphendula ngesimo ngasodwa baphinde bachaze ngaso ngenhloso yokuvikela ukucwaswa kwabasebenzi. “Njengoba sanda isibalo sabatheleleka ngegciwane iCorona sesiqale ukusebenzisa uhlelo lwethu lwezinhlekelele. Lokhu kubala ukubeka eceleni labo abathethelekile ngaphakathi ezikhungweni zethu. Ithimba lezempilo likhona ezikhungweni zethu. Ezokuvikela zikhona okubalwa amaglavu, izifonyo nokunye,” kusho uNxumalo. Uthe banohlu lwezibhedlela ezizosetshenziswa uma kunesidingo sokuthi kuphuthunyiswe iziboshwa. Uthe abasebenzi neziboshwa bayahlolwa ezikhungweni zabo. “Ngakho imibiko ethi abasebenzi neziboshwa kabavikelekile ejele kazilona iqiniso. Asazi lutho ngezinsolo zesiteleka noma incwadi evela kwiziboshwa zikhalaza,” kusho uNxumalo. Uthe umnyango uzimisele emsebenzini wawo futhi akukho abazokufihla njengoba bezoqhubeka bakubeke obala okwenzekayo. Ngokwezibalo ezidalulwe wumnyango okwamanje bangu-675 abathethelekile kanti bangu-219 abasebenzi kuthi abawu-456 kube yiziboshwa. Asebeluleme bangu-133.  Ngokwezifundazwe e- Eastern Cape: abathelelekile: 471; Ojele - 72, Iziboshwa - 399, Abasindile - 71, Abashonile - 2 E-Western Cape: Abathelelekile: 180; Ojele - 132, Iziboshwa- 48, Abasindile- 51, Abashonile- 2 ELimpopo: Abathelelekile 2; Ojele- 2, Abasindile - 1 E-Gauteng: Abathethelekile 16; Ojele - 7, Iziboshwa - 9, Abasindile - 9 E-Northern Cape - Ojele - 2 E-Free State: Ujele - 1 KwaZulu-Natal : Ojele - 2 Ehhovisi elikhulu loMnyango: Ujele - 1 Osindile - 1