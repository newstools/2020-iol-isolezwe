PHEZU kokuthi iCongress of South African Students National Task Team ithi iyahambisana nesimemezelo esikhishwe uNgqongqooshe wezeMfundo eyisiSekelo uNkk Angie Motshekga sokuthi izikole ziqale ukuvulwa ngoJuni 1, nayo isazodudula owayo umkhankaso wokwenza isiqiniseko sokuthi okuthenjiswe uNkk Motshekga, kuyenzeka yini.  “Sisho kanjena nje ngoba isikhathi esiningi umnyango wezemfundo awusinikezi thina ithuba lokuthi sibe yingxenye yawo sibeke owethu umbono,” kuzikhalela uKatleho Mangoejane oyiNational Convenor yeCosas National Task Team.  Uthe kuyimanje bahlele ukuthi batshale amalungu abo kuzo zonke izifunda kuleli ezizokwenza isiqiniseko sokuthi okushiwo uNkk Motshekga kuyenzeka ngaphambi kokuthi kuvulwe izikole.  NgokuMangoejane, babeke usuku lwangoMeyi 29 ukuthi babe sebeluphothulile uhlelo lwabo njengeCosas National Task Team, lokuthi yonke into ihambe njengokuthembisa kukaNkk Motshekga ngezinsiza zokuphepha kwiCovid-19 ezikoleni.  “Uma sithola ukuthi akuhambanga ngendlela ayithembisile ngokuvulwa kwezikole, sizoyalela amalungu ethu ukuthi angalubhadi ezikoleni,” kuchaza yena.  Phakathi kwezinto ezithenjiswe uNkk Motshekga athe zizokwenzeka ngaphambi kokuthi kuvulwe izikole, ukuthunyelwa kwezinsiza zokuphepha zothisha nabafundi zokuzivikela kwiCovid-19, ukwenza isiqiniseko sokuthi izikole ziyafuthwa ngezibulali magciwane, ukuqhelelana kwabafundi ngendlela efanele emaklasini nokuthi izbulali magciwane nazo zimi ngomumo.  “Okusiphatha kabi ukuthi nakuba ungqongqoshe engafuni ukusilalela, kodwa uyayisebenzisa imibono yethu esisuke simbhalele ngayo izincwadi ngesifuna kwenzeke ezikoleni,” kusho uMangoejane.  Wenze isibonelo ngokuthi ngenkathi uNkk Motshekga ememezela ekuqaleni ukuthi izikole zizovulwa ngoMeyi 6, yibona njengeCosas abambhalela incwadi bemazisa ukuthi ngeke ize yenzeke leyonto uma kungakenziwa isiqiniseko sokuthi abafundi baphephile ezikoleni ngokuthi kuthunyelwe izinsiza zokuphepha kwiCovid-19.  “Uma esekhuluma nabezindaba akalibali iqhaza lethu kodwa uyakwazi ukusebenzisa imibono esiyiphakamisayo ngokumbhalela izincwadi."  Esitatimendeni sayo iCosas National Task Team, iphinde yathi uma kuphephile kosopolitiki ukuthi bathi izingane aziphindele ezikoleni, nabo kumele baphindele ephalamende, kungabi sengathi kuzwiwa amanzi ngobhoko ngabafundi.  Okhulumela uMnyango weMfundo eyisiSekelo, uMnuz Elijah Mhlanga, uthe akukho okunye angakusho ngaphandle kokushiwo uNkk Motshekga.  Kunalokho ukhiphe ivideo enkundleni yezokuxhumana iWhatsApp emayelana nezemfundo.  Le video ayikhiphe emva kokuthi iCosas National Task Team ikhiphe isitatimende kungase kwenzeke ikuphazamise ukuvulwa kwezikole uma kungalandelwanga indlela yokuphepha kwabafundi ezikoleni, ikhombisa iphinde iyale abafundi ukuthi uma besesikoleni, akufanele bangane, kumele bageze izandla ngensipho nangamanzi.  Iqhuba ithi uma abafundi befika emakhaya kumele bakhumule izifonyo baziwashe ngamanzi ashisayo. 