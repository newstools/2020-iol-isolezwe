Ukuvalwa kwezitolo kwenzeke emuva kokugasela kwabahlola ukusebenza kwamabhizinisi abasethimbeni lomkhankaso kaNgqongqoshe wezokuThuthukiswa koMnotho, ezokuVakasha nezeMvelo uNkk Nomusa Dube-Ncube. Kubuye kwatholakala ukuthi abanikazi bezitolo ezivaliwe emgwaqweni uYusuf Dadoo (Grey Street), bathukusa imali ngendlela engafanele. “Kuyasikhathaza ukuthi ezinye izitolo ziphule nemigomo, ezinye zisebenza ngaphandle kwemvume. Bangaphezu kuka-20 abanikazi bezitolo ababoshiwe ngoba bengenawo amaphepha okusebenza. Siyabonga kulabo abasaqhubeka nokumpimpa labo abasebenza ngokungekho emthethweni, okwenza imikhankaso yethu ibe yimpumelelo.” Uthe sebenqume ukuthi baqinise umkhankaso wabo wokuhlola ukusebenza kwamabhizinisi kusukela namuhla. Ngomkhankaso bavikela namalungu omphakathi adayiselwa izimpahla ezonakele. Ngeledlule uNkk Dube-Ncube ehambisana noNgqongqoshe wezokuThutha nokuPhepha koMphakathi, uMnuz Bheki Ntuli, bavakashele ichweba laseThekwini ukuhlola ukuthi zonke izimpahla ezifikayo neziphumayo zisemthethweni. NgoLwesibili kushaqwe i-cocaine intengo yayo elinganiselwa kuR16 million echwebeni laseThekwini. Ngenyanga edlule kwashaqwa impahla ezitolo zabokufika ezingaphezu kuka-50 eThekwini. Kwatholakala izimpahla eziwumkokotelo. Kunxuswa abantu ukuthi baqhubeke nokumpimpa amabhizinisi asebenza ngokungethetho nalawo anyusa intengo ngokweqile. Bangathumela i-email ku: Consumer.Complaints@kznedtea.gov.za noma ngoWhatsup ku: 082 458 0706 naku: 082 374 6660.