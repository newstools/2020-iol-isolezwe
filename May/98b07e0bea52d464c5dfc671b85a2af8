Esithangamini nabezindaba izolo ePitoli, uNgqongqoshe wezokuThuthukiswa koMphakathi, uNkk Lindiwe Zulu, uveze izinhlelo zomnyango zesigaba sesine sikathaqa. Ubehambisana nesikhulu seSouth African Social Security Agency (Sassa), uNkk Busisiwe Memela-Khambula ochaze ngoR350. UNkk Memela-Khambula uthe labo abavele bathola isibonelelo sanoma yiluphi uhlobo kuhulumeni, ngeke zamukelwe izicelo zabo. Kunendlela abazokwazi ukubheka ngayo ukuthi abantu abatholi sibonelelo, wabala ngisho izitshudeni ezixhaswe yisikhwama iNSFAS athe azingeni kulesi sibonelelo. “Ngosuku lokuqala lokubhaliswa sathola izicelo ngoWhatsApp eziwu-100 000, * -50% wazo okuyilabo abavele bahola ezinye izibonelelo. Siphinde sathola izicelo eziwu-250 000 nge-email, nazo * -50% wazo okungezabantu abazitholayo izibonelelo,” kusho uNkk Memela-Khambula. Uthe iziboshwa kazisitholi isibonelelo. Ecacisa ngokudingekayo uma kubhaliswa, uthe sebesungule inombolo entsha kaWhatsApp ethi-082 046 8553 eqale ukusebenza khona izolo. Kwabangenawo uWhatsApp bangashaya *134*7737# balandele indlela yokufaka isicelo ngocingo kanti kungathunyelwa ne-email ku-srd@sassa.gov.za. Kwabafaka isicelo okudingeka babe neminyaka ewu-18 nangaphezulu, kudingeka inombolo kamazisi, eyocingo, i-akhawunti yasebhange nekheli lalapho behlala khona. UNkk Memela-Khambula uthe imali izofakwa kwi-akhawunti yasebhange kusukela kule nyanga kuya ku-Okthoba. Amahhovisi abo aqalile ukuvulwa izolo kodwa kuzosebenza * -30% wabantu. “Kumele abantu babekezele ngoba akubona bonke abasebenzi abazobuyela emahhovisi okwamanje, okungenzeka umsebenzi uhambe kancane. NgoMsombuluko nangoLwesibili sizokwamukela izicelo zabadala nabakukhubazekile, siqale ngalabo asebeneminyaka ewu-60 okumele bahole impesheni yabadala. NgoLwesithathu noLwesine sizokwamule izicelo zababhalisa isibonelelo sezingane nezintandane kodwa sicela bazishiye emakhaya ngenxa yesimo esibhekene naso,” kusho uNkk Memela-Khambula. UNkk Zulu ucele ukuthi abazofaka izicelo zesibonelelo sabangasebenzi babekezele ngoba kungenzeka kuminyane utshumo ngenxa yobuningi bezicelo. Ugcizelele ukuthi bazokwenza konke okusemandleni ukusheshisa ngoba bayazi kunabantu abayidinga ngempela imali. Umemezele nokuthi abebevalelekelwe yimali yesibonelelo sokukhubazeka ngoba kumele bavuselele, sebezoqhubeka nokuyithola kuze kushaye * -Okthoba. Izingane sezizokwazi ukubuyela kulabo okumele zihlale nabo, ebezivaleleke kwezinye izifundazwe nakwamanye amadolobha ngenxa kathaqa. “Ngesikhathi kumenyezelwa imigomo yesigaba sesine sokuvalwa kwezwe sabona ukuthi izingane zishiyeke ngaphandle. Siyaqonda ukuthi odabeni lwezingane kuba nesivumelwano esenziwa ngomlomo uma zivakasha, yingakho sibone kumele zidedelwe zibuyele kubabheki bazo. Siyazi kunabantu abadala abebesenkingeni bevaleleke nezingane zingasakwazi ukubuyela kwabahlala nazo ngenxa yesimo. Nokho bekumele siqinise imithetho ukugwema ukushushumbiswa kwezingane,” kusho yena. Uthe uma izingane zigoduka kuzodingeka kuvezwe amaphepha awubufakazi bokuthi zihamba nomuntu ofanele, okuzodingeka kutholwe nencwadi egunyazayo enkantolo. Kuzoqashwa osonhlalakahle abawu-1 809 ukusiza nangokweluleka abahlukunyezwe yiCovid-19. Bazoqala ngalabo abavele basohlwini lomnyango, abalinde ukuqashwa. Labo sonhlalakahle bazosebenza izinyanga ezintathu. UNkk Zulu uveze nokuthi kuzoba namavolontiya awu-580 azosiza ohlelweni lokuhambisa ukudla kulabo abaswele. Ukhale ngokungahleleki kohlelo, wagcizelela ukuthi kuhlonishwe nesithunzi salabo abaswele. Uxwayise laba abathatha ukudla okweqile nabakudayisayo ukuthi bawuyeke lo mkhuba ngoba bancisha abahlwempu.