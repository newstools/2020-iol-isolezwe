UNkk Simelane-Zulu ubephawula emva kokuthi bethathe isinqumo sokuvala isibhedlela iGeneral Gizenga Mpanza KwaDukuza emuva kokutholakala kokuthi kunezisebenzi zomnyango ezine-Corona. “Kuyasikhathaza impela uma amasosha ethu esilwa ngawo etheleleka nge-Corona ngoba asazi ukuthi iyothi iphela impi ebe esemangaki ahaqekile,” kusho uNkk Simelane-Zulu. Uthe abazi ukuthi lokhu kudalwa yini. Babuye bacabange ukuthi mhlawumbe abahlengikazi kabaqeqeshekile ngokwanele noma abazisebenzisi ngendlela izinsiza zokuzivikela. UNkk Simelane-Zulu ukugxekile ukuziphatha kwezinye izisebenzi zaseGeneral Gizenga Mpanza emva kokutholakala ukuthi kukhona ozakwabo abane-Corona. “Le ndlela yokuziphatha esiyibone lapha ayamukelekile. Sizokwenza uphenyo uma sesithole umbiko bese kuba khona izinyathelo ezithathwayo uma kunesidingo,” kusho uNkk Simelane-Zulu. Uthe sebezokugwema ukuthi bavale isibhedlela sonke uma kutholakale ukuthi kukhona izisebenzi ezinegciwane le-Corona. “Ngeke kube yinqubo yethu ukuthi sivale izibhedlela uma kutholakale ukuthi kukhona izisebenzi ezine-Corona kodwa udaba lwaseGeneral Gizenga Mpanza luhlukile ngoba khona kukhona nodokotela abathelelekile,” kusho uNkk Simelane-Zulu. Uthe uma beqhubeka nokuvala izibhedlela bazogcina bengasasele nasibhedlela. “Manje sesizovala indawo leyo enenkinga bese abantu abakuyona siyabahlola, senze isiqiniseko sokuthi igciwane aliqhubekeli kwenye indawo,” kusho uNkk Simelane-Zulu. Selokhu kuqale ubhubhane lwe-Corona iKZN isibe nezikhawu lapho ivale khona izibhedlela okubalwa kuzo iSt Augustine’s neKingsway, emva kokutholakala ukuthi kunezisebenzi ezinalolu bhubhane.