USHAYA amakhala uSolwazi Salim Abdool Karim ngodaba oluvele kuleli sonto oluthi iMadagascar isiqhamuke nekhambi lokwelapha iCovid-19. UKarim ungusihlalo weKomiti elilekelela ongqongqoshe bakahulumeni ngocwaningo lwaleli gciwane. IMadagascar isanda kumemezela ukuthi isithole ikhambi lemvelo elibizwa ngoMhlonyane okuyilona elelapha icoronavirus. “Angikhuthazi muntu ukuthi asebenzise nanoma yini ngaphandle kwesiqiniseko sokuthi iyasebenza ngempela,” kusho uKarim. Wenze isibonelo nge-chloroquine, wathi nayo ibithwelwe ngeqoma phambilini ukuthi iyalelapha leli gciwane kodwa kwatholakala ukuthi umphumela wayo awumuhle neze, mncane umehluko owaba khona. “Abantu abenze lokho abasatshelwe khona okwamanje ukuthi yiyona ndlela engabasiza kunokusabalala ngomqondo kwabangenasiqiniseko ngakho,” kuxwayisa uKarim. Ngokusho kweMalagasy Institute of Applied Research, ikhambi lokwelapha iCovid-19 lafika kuleliya lizwe livela eChina ngo-1970 ngenhloso yokulwa nomalaleveva. Namhlanje uNgqongqoshe wezeMpilo kuleli, uDkt Zweli Mkhize uthe njengamanje iNingizimu Afrika iyaxhumana naleliya lizwe mayelana naleli khambi. Uthe okunye bazokhuluma ngakho uma sebazi ukuthi yini abangayitshela isizwe.