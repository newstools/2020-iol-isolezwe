USergeant Cebo Shabalala wophiko lwe-K9 eMpangeni, kusolwa ukuthi udutshulwe yindodana nonogada bomunye wabaholi abaqavile eNgwelezane ngoMgqibelo ntambama. UShabalala kubikwa ukuthi uyelulama esibhedlela esingadalulwanga ngemuva kokukhishwa egunjini labagula kakhulu ngoMsombuluko. Kuthiwa lidutshulwe ehlombe lakwesokudla inhlamvu yayobhajwa emihlathini, enye yangena esihluzwini yaphuma ngaphambili. Umthombo weSolezwe ulandise ngokuthi uShabalala ubesuka eMhlathuze eshayela elibangise eMpangeni kanti uzoma erobhothini elalivalile. Ngaleso sikhathi kwaqhamuka abashana bakhe behamba ngemoto bama eduze kweyakhe. “UShabalala ujabulelane nabashana bakhe baxoxa, bashayelana amahuthi, ngesikhathi sebehlukana irobhothi selivula, eseqhubeka nohambo imoto ebimlandela kube sengathi iyamdlula kanti iqondana neyakhe, kwavela ngamawindi amadoda amchaphe ngenhlamba maqede amthela ngestifu sikagologo esisengilazini. Abagcinanga lapho ngoba bavele bamisa imoto yabo phambi kwakhe bavala umgwaqo,” kusho umthombo. Ngalesi sikhathi kuthiwa uShabalala uphume emotweni yakhe waya kulawa madoda. “Akafikanga kuwona njengoba evele adedela ngoyaba lwezinhlamvu zezibhamu ezinkulu ebhekise kuyena. Ubuyele emuva emotweni yakhe wafike wathatha isibhamu sakhe somsebenzi ngewindi ebelivuliwe, wabaleka eyofuna usizo emphakathini. Ngenhlanhla uhlangane nomuntu oshayele i-ambulensi ucingo wabiza namaphoyisa uShabalala waphuthunyiswa esibhedlela,” kusho umthombo. Abasolwa kuthiwa babe sebedubula imoto abebehamba ngayo amahlandla awu-26 bengaphakathi ngenhloso yokudukisa umkhondo ukuze kubukeke sengathi bebezivikela behlaselwa. Okhulumela amaphoyisa KwaZulu-Natal uBrigadier Jay Naicker uthe kuphenywa icala lokuzama ukubulala. Uthe kusolwa ukuthi ngoFebhuwari 8 ngo-17:30 ntambama, iphoyisa elisebenza esiteshini samaphoyisa eMpangeni lidutshulwe wumsolwa owaziwayo ngesikhathi lishayela eNgwelezane. “Lidubuleke esihlathini nasemlenzeni laphuthunyiswa esibhedlela liyokwelashwa. Lesi sigameko siyaphenywa,” kusho uNaicker.