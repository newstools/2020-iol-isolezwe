Mabili amaphara okuthiwa asebulewe selokhu kubheduke impi ngoDisemba. Amalungu omphakathi athe amaphara ayingozi ngoba ahlale ehlome ngobhushu nezizenze. Abamba inkunzi emini kabha, angene emizini yabantu athathe amagilosa bebhekile. Izinkukhu kuthiwa awazibheki. Kuthiwa nezingane ezisuke zithunywe ezitolo aziphuca akuthunyiwe athathe noshintshi. “Amaphara aqale antshontsha izimbuzi nezinkomo zethu. Manje asemandla ekubambeni inkunzi antshontshe izinkukhu zabantu, athathe nezinto zabo emakhaya emini kabha,” kusho ilungu lomphakathi elicele ukungadalulwa ngenxa yokuba manzonzo kwesimo. Umphakathi ubuye usolane wodwa ngokuthi bakhona abathuma amaphara ukuthi ayontshontsha ukuze bathenge kuwo. “Ezinye izinto zithi zintshontshwa abe esetsheliwe ukuthi ziyadingeka. Miningi imihlangano esibiziwe kuzanywa isu lokusombulula inkinga kodwa kujike kufane,” kuzikhalela elinye ilungu lomphakathi. Ikhansela lendawo, uMnuz Mbusiso Madlala, lithe abantu basendaweni sebelahlekelwa yizinto eziningi okubalwa kuzo ukudla okufike kuntshontshwe amaphara emakhaya. “Sibe nomhlangano nomphakathi namaphoyisa ngoDisemba ukuthola isixazululo kodwa kwanhlanga zimuka nomoya,” kuchaza uMadlala. Uthe ngenxa yokubona komphakathi amaphoyisa ehudula izinyawo ekubhekaneni ngqo nenkinga, umphakathi ugcine ususungula ikomiti elilwa nobugebengu. “Lesi simo asisihle ngoba umphakathi ugcina usuzijezisela wona. Amaphara athi ngoba nawo aseyashaywa, nawo asezohloma. Manje asephatha ocelemba uma enza imikhuba yawo,” kusho uMadlala. Ngokusho kwakhe, amaphara aqale ngo-2017 kodwa kwaba sengathi yinto ezodlula. Edolobheni laKwaDukuza kubikwa ukuthi isimo sibi ngokwedlulele. “Kukhona izindawo okungahambeki kuzo edolobheni ngenxa yalesi simo,” kusho uMadlala. Usole amaphoyisa ngokuthi afike asole umphakathi ngokuthi uwabizeleni uma umuntu esashaywe kancane. UNkk Busisiwe Luthuli, uninakhulu wowesilisa obulewe ngoba esolwa ngokuba yiphara, uthe kwafika iqulu labesilisa lizofuna umzukulu kwakhe ekhaya langamfica. “Sezwa kuthiwa baya komunye omuzi bamfica enabangane bakhe bamthatha bahamba naye. Sizwe ngakusasa kuthiwa utholakale esebulewe ngasehlathini,” kusho uNkk Luthuli. Uthe ngeke avume noma aphike ukuthi umzukulu wakhe ubeyiphara elintshontshayo endaweni. Okhulumela amaphoyisa KwaZulu-Natal, uColonel Thembeka Mbhele, ukuqinisekisile ukuthi kunamacala amaningi okugqekezwa kwemizi yabantu nokuntshontshwa kwempahla aphenywa ngamaphoyisa aKwaDukuza. Mayelana nokufa kwabantu, uthe basalindele imininingwane abazoyithola emaphoyiseni endawo.