Amadoda aneminyaka ewu-31 no-59 abanjwe emuva kokuba izinsimbi ezingabiza * -R8 million sezidayiswe e-scrapyard esiseMaydon Wharf, eThekwini. Kuthiwa ngoLwesine ebusuku amaphoyisa alunywe indlebe ngengqalasizinda yaseTransnet ebise-scrapyard esikuSouth Coast Road. Ngabo lobu busuku kuthiwa amaphoyisa abe eseqala uphenyo lwawo ukuthola umnikazi walezi zinsimbi. Okhulumela amaphoyisa KwaZulu-Natal, uBrigadier Jay Naicker, uthe ngoLwesihlanu ekuseni amaphoyisa ahlangane nezikhulu zeTransnet, Prasa nakwaTelkom. “Kuyiwe escrapyard obekugcinwe kuso inqwaba yezinsimbi ezibe sezikhonjwa abakwaTranset ukuthi ezabo. Kushaqwe impahla isisindo sayo esiwu-181 wamathani,” kusho uNaicker. Uthe kube sekuhlonywa ngemibuzo abasebenzi be-scrapyard abakhiphe amaphepha agunyaza ukudayiswa kwalezi zimpahla yiPrasa. “Incwadi ithunyelwe ekomkhulu lePrasa ukuthola ukuthi iyiyo ngempela yini, kwavela ukuthi ingumgunyathi. Uphenyo luwaholele kubanikazi be-scrap yard esiseGreytown obekugcinwe kuyo ojantshi nokhonkolo babo, kwaboshwa amadoda amabili,” kusho uNaicker. Ukhomishana wamaphoyisa KwaZulu-Natal, uLieutenant General Khombinkosi Jula, uncome amaphoyisa ngokubopha abasolwa kwashaqwa impahla ebiyebiwe. “Ukwebiwa kwezinsimbi zojantshi bezitimela kusishiya sikhathazekile ngoba kuba nomthelela ongemuhle kwezokuthutha. Kumele linconywe ithimba iNon-Ferrous Task Team KwaZulu-Natal ngokubopha inqwaba yabasolwa ngokweba amakhebuli nenye ingqalasizinda kagesi emqoka,” kusho uJula.