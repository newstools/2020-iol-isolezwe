I-video esisabaliswe ezinkundleni zokuxhumana ikhombisa iqulu labafundi abafake umfaniswano wesikole babonakala beshaya omunye umfundi wesifazane bemhlanganyela. Abanye abafundi bazwakala behleka, abanye begqugquzela ukuba baqhubeke bemshaye. Lokhu kubukeka kwenzeka endaweni evalekile engathi yindlu yangasese noma yindlu yokushintsha uma kunezemidlalo. Isitatimende esithunyelwe wuMnyango wezeMfundo KwaZulu-Natal uveze ukuthi lesi sigameko senzeke ngoLwesibili eNewlands East Secondary. Emuva kokuba kusatshalaliswe le-video, umnyango uqoke ukumisa laba bafundi abathintekayo, kusaqhubeka uphenyo. UNgqongqoshe walo mnyango uMnuz Kwazi Mshengu uthe ngeke belubekezelele udlame ezikoleni, laba abaqhubeka nalo bazojeza kanzima. “Bonke abafundi abathintekayo ekushayeni omunye bamisiwe esikoleni. Sinxusa bonke abazali ukuba bafundise izingane zabo ngokubaluleka kokubekezelelana nokuthula ukuze kuzoqedwa udlame ezikoleni,” kusho uMshengu. Esitatimende somnyango sikubeke kucace ukuthi udlame ezikoleni luyinkinga enkulu futhi luphazamisa ikusasa labafundi. UMshengu ukugxekile kakhulu lokhu okwenzeke kulesi sikole.