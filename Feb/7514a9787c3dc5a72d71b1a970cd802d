UKUBHEDA kwezinto ekomkhulu lamaRoma aKhatholika eMarrianhill, ngasePinetown, nezinsolo ngemigilingwane okuthiwa yenziwa ngoFata , sekuphoqe ukuthi kungenelele ikomkhulu elisezingeni lomhlaba kuleli bandla, okuyiVatican yaseRome, e-Italy. Kumanje kunezithangami okubizwe kuzo amaSistela noFata ukuze babhoboke ngakho konke okungalungile okwenzeka kuleli bandla. Imithombo esondelene nalolu daba iveza ukuthi iminwe ikhomba uMbhishobhi Mlungisi Dlungwana, okusolwa ukuthi wehlisiwe esikhundleni sokwengamela leli komkhulu laseMariannhill. Kuthiwa kunofata abenza inkohlakalo kepha uDlungwana abafake ekhwapheni yize azi kahle ukuthi abakwenzayo akuhambisani nemithetho yakuleli bandla. Kwenzeka lokhu nje leli phephandaba like labika ngezinsolo ezibhekene noFata Alexius Madela osolwa ngokunqwaha nezimpahla zowesifazane okuthiwa wayekipite naye, yize lo wesifazane wayeshadile. Umyeni walo wesifazane owashona ngonyaka odlule, waze wamyisa enkantolo. Njengoba kungavumelekile ukuthi ofata baqonywe, kungavumelekile nokuthi bashade, kuthiwa udaba lukaMadela lwafinyelela ezindlebeni zikaDlungwane kodwa akucaci ukuthi zinyathelo zini azithatha.  Esinye isigameko esabikwa yileli phephandaba ngolukaFata uVusi Sokhela waseSt Michaelâ€™s eNdonyane Mission ngase Highflats, lapho ibandla lakhe labhikisha laze laduba ngisho iMisa, limsola ngenkohlakalo eningi okubalwa kuyo nokudla imali. Lezi zigameko ezithinta ukungaziphathi ngendlela koFata, kubikwa ukuthi ziphoqe iVatican ukuthi ijube * -Archbishop William Slattery, osethathe umhlalaphansi, ukuthi aphenye ngezinkinga ezikhungethe leli bandla. Okhulumela lesi siFundabhishobhi uFata Paul Manci, ukuqinisekisile ukuthi kunezithangami ezikhona, ezijutshwe yikomkhulu ukuze ziphenye indlela amakholwa aphila ngayo nokuphepha kwezikamoya kulesi sifundabhishobhi. Ebuzwa ukuthi kukhona yini ukungaboni ngasolinye phakathi kwebandla noDlungwane okwenze angafuni ukuyisingatha, nokuthi ibandla licele ukuthi isingathwe nguSlattery, uthe yingoba izinhlangothi zombili zifuna ukuthi kube nobulungiswa ngendlela ezosingathwa ngayo.  