UStatistician General, uMnuz Risenga Maluleke, uthe abantu abasebenzayo bawu-16.4 million, isibalo sabangasebenzi sehle ngo-8 000 saba wu-6.7 million ekota yesine yonyaka odlule. Abantu abalungele ukusebenza bawu-145 000. Abadikibele ukufuna umsebenzi bawu-62 000. Abantu abaqashwe ngekota yokugcina bawu-117 000 kwi-formal sector bese beba wu-6 000 kwezolimo. UMnuz Siphamandla Mkhwanazi, oyisazi somnotho eFNB, uthe isibalo sabangasebenzi sisephezulu ngenxa yokuthi umnotho awukhuli kahle. Uthe inzuzo eyenziwa yizinkampani iyehla phezu kokuba kunamatoho adalekayo ngamaholidi kaDisemba kodwa nawo awanele ukunciphisa isibalo sabangasebenzi. Uthe kubi wukuthi izimboni eziningi sezidiliza abantu akusezona ezolimo kuphela kwazise nemboni yokwakha, eyezezimali neyezokuthutha nazo zidilize abantu. Ukhale ngokuthi kulo nyaka abalindele ukuthi kudaleke amathuba amaningi omsebenzi ngoba umnotho abawuboni ukhula kahle, okusho ukuthi izimboni eziqasha kakhulu okungezezimayini nezokukhiqiza ngeke zidale amathuba omsebenzi. Esinye isazi somnotho sakwa-Efficient Group, uMnuz Dawie Roodt, sithe ngeke ukhule umnotho uma i-Eskom isacima ugesi kwazise izinkampani azikwazi ukukhiqiza ngendlela efanele kanjalo ngeke zikwazi ukudala umsebenzi.