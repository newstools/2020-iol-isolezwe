Ethula inkulumo yakhe kwiLekgotla yesifundazwe eCoastlands Hotel eThekwini izolo, uZikalala uthe kulo nyaka bazoba nezinhlelo ezimbili ezibalulekile ezizoveza ukuthi bamiphi odabeni lobumbano. “KwaZulu-Natal sizoba nezingqungquthela zesifunda ezine eThekwini, Moses Mabhida, Lower South Coast naseGeneral Gizenga Mpanza (KwaDukuza), inhloso yokuya kulezi zingqungquthela kumele kube wukubumba inhlangano futhi lezi zingqungquthela kumele zibe yisiqalo somkhankaso wokhetho lohulumeni basekhaya, oluzoba ngonyaka ozayo. Kumele senze isiqiniseko sokuthi lezi zingqungquthela azizali isimo lapho labo abazophumelela kuzona bezosebenzisa amandla abo, bakhethe ukuthi ngobani abazongena ohlwini lwamakhansela,” kusho uZikalala. Uthe uhlelo lwesibili, oluzohlola ubumbano enhlanganweni yingqungquthela yeNGC. “INGC yasungulelwa ukubheka inqubekela phambili esiyenziwe yinhlangano ezintweni esuke ihlose ukuzizuza. I-NGC akusiyo ingqungquthela yokukhetha ubuholi kodwa kumele sikubeke emqondweni ukuthi kusukela ngo-2005, le ngqungquthela ibisetshenziswa njengenkundla yokulungiselela izingqungquthela zokukhetha ubuholi bukazwelonke. Kulokhu kumele siye kwiNGC ngomqondo owodwa, wokwakha inhlangano eqinile ezokwazi ukuxazulula izinkinga ezibhekene nabantu bakithi, ikakhulukazi abahluphekayo,” kusho uZikalala. Uphawula kanje, kunenkulumo ethi kukhona ababopha itulo lokusebenzisa iNGC ukuze baketule esihlalweni uMengameli Cyril Ramaphosa ngokuphakamisa ukuthi abasabethembi ubuholi bakhe. URamaphosa ungaphansi kwengcindezi evela ezinhlakeni ezahlukene, kubalwa namadlelandawonye njengoba kukhona abathi akaxoshe uNgqongqoshe wamaBhizinisi kaHulumeni, uMnuz Pravin Gordhan, osolwa ngokuhluleka ukuxazulula izinkinga ze-Eskom. UZikalala ukhale ngezinga eliphezulu lenkohlakalo nokugqoza kokuhanjiswa kwezidingo. Uthe kunomthelela omkhulu ekwehleni kokusekwa kwenhlangano okhethweni. Ukhwele wadilika emaqenjini aphikisayo, ethi aqamba amanga athi azoxazulula izinkinga zabantu ukuze azuze amavoti.