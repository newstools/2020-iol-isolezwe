Ijaji uPillay ukhiphe le ncwadi emuva kokuthi uZuma engafikanga enkantolo ngoLwesibili ecaleni lakhe lenkohlakalo nokukhwabanisa elimayelana nokuthengwa kwezikhali. Esithangamini nabezindaba eThekwini izolo, unobhala we-ANC KwaZulu-Natal, uMnuz Mdumiseni Ntuli, uthe lesi sinqumo asiphusile. “Kuyinto engajwayelekile ukuthi incwadi yokugula evela esibhedlela icwaningwe ngale ndlela ize ichithwe. Kungenzeka ukuthi mhlampe ummeli kaZuma akazange azenze kahle izethulo zakhe, okanye ijaji belingenaso isineke sokulalela, ngebhadi ijaji nethimba labameli abasibo ochwepheshe bezempilo okuyibo abangakwazi ukubheka baqinisekise ukuthi incwadi iqondile,” kusho uNtuli. Uthe lesi sinqumo sidweba isithombe esibi emphakathini kube sengathi kunetulo elikhona ngoZuma. “Okubi kakhulu ukuthi lesi sinqumo, senza ukuthi abantu bakungabaze ukuthembeka kwezinkantolo,” kusho uNtuli. Uyichithile futhi imibiko ethi sebemhlubukile uZuma njengoba ekhungethwe yizinkinga futhi engasaphethe. “Le nto eyayibhaliwe, ithi sesimlahlile obengumengameli ayinaso isisekelo. Uma umbhali wayo ayibhala ngoba mina nosihlalo we-ANC KwaZulu-Natal, uMnuz Sihle Zikalala, sasingekho enkantolo ngasekupheleni konyaka odlule ngesikhathi uZuma evela, ushaye isikhala. Mina noZikalala siyafunda eWits, sasingekho esifundazweni kodwa usihlalo we-ANCYL esifundazweni uMnuz Kwazi Mshengu, yena wayekhona enkantolo,’’ kusho uNtuli. Uthe abafuni ukuthi into yokusekwa kukaZuma ifinyezelwe esifundazweni kuphela ngoba obengumengameli, engumholi osezingeni likazwelonke. “Nihlale nibona amaqabane avela ezweni lonke uma enesikhathi, ayafika enkantolo, akubi ngabaholi baKwaZulu-Natal kuphela,” kusho uNtuli. Uphinde waveza ukuthi sebebumisile ubulungu bamalungu abo angu-10, okubalwa namakhansela abephazamisa imihlangano yeqembu kuMasipala waKwaDukuza obekuhloswe ngayo ukuqoka imeya entsha. “Ubuholi besifundazwe buxoxisane kaningi namagatsha aKwaDukuza ngalolu daba kodwa kucacile ukuthi la maqabane abebukela phansi ubuholi besifundazwe okuyibo obunamandla ukuthatha izinqumo ezingujuqu nokuholele ekutheni sithathe izinyathelo,’’ kusho uNtuli. Amalungu e-ANC amisiwe KwaDukuza nguMnuz Sanele Mthiyane, Mnuz Sibusiso Mhlongo, Mnuz Xolani Mbhele, Mnuz Innocent Biyela, Mnuz Nhlanhla Sibiya, Nksz Nombulelo Xulu, Mnuz Kito Khumalo, Mnuz Sithembiso Magubane, Nkk Nobuhle Mhlongo noNkk Zanele Nkonyeni. Mayelana nezingqungquthela ezine okumele zihlale eKZN, eThekwini, Lower South Coast, Moses Mabhida naseGeneral Gizenga Mpanza (KwaDukuza), uNtuli uthe umbiko mayelana nokucwaningwa kobulungu bamalungu usubuyile kanti nohlu lokuvota selukhona. Uthe bazoya emagatsheni beyoqinisekisa ukuthi ngabe awekho yini amaphutha akhono ngaphambi kokuba kuqale ukuhlala kwemihlangano yamagatsha? UNtuli uthe usuku lokuthi izingqungquthela zizohlala nini luzomenyezelwa ngesonto elizayo. Uthe kodwa zonke izingqungquthela bazimisele ngokuthi zibe sezihlalile ngaphambi kokhetho lohulumeni bezindawo ngonyaka ozayo. UNtuli uthe bayafisa ukuthi eThekwini kuqokwe ubuholi obufaka zonke izinhlangothi ngenhloso yokwakha ubumbano. “Ukwehlukana phakathi eThekwini kusukela ngo-2015, kube nomthelelo omubi, asifuni umonakalo okhona ukuthi uqhubekele phambili nakho ubuholi besifundazwe buyisibonelo. Kukhona izihlalo ezingazange ziphonselwe inselelo kwagcina kuqokwe ubuholi obufaka zonke izinhlangothi ezazikhona,’’ kusho uNtuli.