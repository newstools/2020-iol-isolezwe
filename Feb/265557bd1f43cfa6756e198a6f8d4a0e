Ithimba labezindaba livakashela ophikweni lwayo inyuvesi eSteve Biko, oluseThekwini izolo. Ezokuphepha beziqinisiwe, kugcwele onogada namaphoyisa bebhekele imibhikisho. Bekulokhu kunabaqhumisa iziqhumane ezingxenyeni ezehlukene zenyuvesi, okusolwa ukuthi bekuyizitshudeni. UNobhala wesigungu esimele izitshudeni, uSandiso Buthelezi, uthe sekunzima ngisho ukuhamba emagcekeni enyuvesi ngenxa yokugcwala konogada nezimoto zamaphoyisa yize bekungenambhikisho. “Asazi kuthi yikuphi okusatshwa ngabaphathi benyuvesi njengoba sekunenqwaba yonogada abasenza singakhululeki. Labo nogada sengathi bashiswa yigazi. Balokhu bezulazula nezibhamu. Izitshudeni seziyesaba kwazise onogada badubule isitshudeni, uMlungisi Madonsela, nyakenye,” kusho uButhelezi. Uthe khona izolo bebeseNkantolo yeMantshi eThekwini lapho bekuvele ezinye izitshudeni eziboshwe ngesonto eledlule amaphoyisa evulela ngesisi esikhalisa unyembezi, sibhekiswe esixukwini sezitshudeni ebezibuthene ngaphakathi emagcekeni enyuvesi. Uthe kuyabaxaka ukuthi inyuvesi iqhubeke nezinhlelo zayo ekubeni kunezitshudeni ezingu-3000 ezibuyiselwe emakhaya ngoba zingekho izindawo zokuhlala, ezinye zazo ezisebenzisa izindawo zokuhlala okungezona ezenyuvesi, azikhokhelilwe. Inyuvesi ikhiphe isitatimende esithi izitshudeni azehlise umoya, seyiyitholile imibiko yokuthi kunabaphazamisa izinhlelo ngokuqhumisa iziqhumane emagcekeni enyuvesi. Ziqhubekile izinhlelo zokubhalisa e-University of KwaZulu-Natal. Kodwa kuthiwa kube nokuphazamiseka kwezinhlelo ngesikhathi kushiswa ibhilidi ophikweni lwayo, iHoward College. Okhulumela inyuvesi, uNksz Indu Moodley, uthe umlilo ucishiwe ngokushesha, bayakhuluma nesigungu esimele izitshudeni. Uthe sebebhalise izitshudeni ezingu-80% womthamo wezitshudeni abebezibekele wona. Khonamanjalo abasebenzi base-UKZN nabo bangenele umbhikisho bekhala ngezimo zokuphepha emva kokuvela kokuthi basatshiswa yizitshudeni uma kunemibhikisho. Kodwa mbhikisho ugcine umisiwe ukuze kube nezingxoxo nabaholi.