I-EFF isuse umsindo ngosuku lwenkulumo ebhekiswe esizweni ebiyenziwa wuMengameli Cyril Ramaphosa ngoLwesine olwedlule lapho iphakamise ukuthi uDe Klerk aphume ePhalamende ngoba akazisoli ngobandlululo, yaphinde yamsola ngokuthi izandla zakhe zigcwele igazi. UDe Klerk ugxekiwe ngale nkulumo yakhe. Okhulumela i-ANC KwaZulu-Natal uMnuz Ricardo Mthembu uthe akusilo iqiniso ukuthi balinde i-EFF ukuba iphawule kuqala ngaphambi kokuthi bakhulume. “I-EFF iyinhlangano nayo, iphawulile ngesikhathi sayo nathi siphawulile ngesikhathi sethu,” uMthembu. Izolo i-ANC ithumele isitatimende lapho ikhwele yadikila kuDe Klerk ngesitatimende sakhe. Okhulumela i-ANC kuzwelonke uMnuz Pule Mabe uthe i-ANC iyasigxeke isitatimende esenziwe iDe Klerk Foundation lapho iphika khona ukuthi ubandlululo lwaluwubugebengu obubhekiswe ebantwini. “Le nkulumo ibuyisela emuva umkhankaso wethu wokudala ukubuyisana,” kusho uMabe. Unxuse uDe Klerk neFoundation yakhe ukuba bangabukile phansi imizamo yokudala ukubuyisana. Okhulumela i-IFP kuzwelonke uMnuz Mkhuleko Hlengwa uthe bayakholwa wukuthi ubandlululo lwabe luwubugebengu obubhekiswe ebantwini. I-Foundation kaDe Klerk yaqhuba yathi iKhomishana yamaQiniso nokuBuyisana ayizange ithole ubufakazi obuthi uDe Klerk wayenesandla odlameni. I-EFF, ANC neFoundation kaTutu nomkhandlu wamabandla sebephumele obala bayigxeka le nkulumo. NgoMsombuluko i-Foundation kaDe Klerk isihoxisile lesi sitatimende kulandela ukugxekwa ezinkundleni zokuxhumana, kangangokuba i-EFF ize yaqale umkhankaso wokuthi uDe Klerk aphucwe indondo yeNobel Peace ayithola kulandela ukuphela kombuso wobandlululo kuleli. "Ngiyavumelana neDesmond and Leah Tutu Foundation ekutheni lesi akusona isikhathi sokulwa ngobubi bezikhathi zobandlululo. Besingekho isidingo salokhu. Siyasihoxisa isitatimende esisenze ngoFebruwari 14, siyaxolisa kakhulu ngaso," kusho uDe Klerk esitatimendeni.