INZIMA impilo kumlisa owabhunyelwa owayeyintombi yakhe nge-acid ebusweni nasesifubeni emuva kwengxabano ngoJuni ngonyaka odlule. UMnuz Terence Mabena (31) owaphaphama egunjini labantu abagula kakhulu emuva kwalesi sigameko uthwele kanzima ukubuyisela impilo yakhe esimeni. UMabena osele nezibazi zokusha, ongasakwazi nokuqhubeka nomsebenzi wakhe wokuba  yi-electrician usakuthola kunzima ukuxoxa ngokwamehlela. Echaza ngesigameko uthe wayehleli kusofa emuva kwengxabano nowesifazane ayethandana naye. Uthe wezwa ngoketshezi olushisayo ebusweni nasesifubeni wathi uyabheka wabona owayeyintombi yakhe ebaleka ephuma ngomnyango. Uveze ukuthi kwadingeka ukuthi aphumele phandle acele usizo eguqe ngamadolo ngoba wayengasaboni emehlweni. Icala lokushaya ngenhloso yokulimaza uthe lavulwa kodwa wayengawuboni umnyakazo okwagcina sekuthukuthelisa umndeni wakhe. Izinto ziqale ukuguquka nonyaka ngoJanuwari 24 njengoba icala lokushaya lishintshelwe kwelokuzama ukubulala, umsolwa waboshiwa. "Impilo yami isishintshile selokhu ngahlaselwa. Angisakwazi ukwenza izinto ebengizenza. Angikwazi nokuba selangeni isikhathi eside. Ngangisebenza ngiyi-electrician kodwa manje sengichitha isikhathi esiningi endlini. Odokotela bangitshela ukuthi ngeke ngiphile iminyaka eyeqe kwemithathu noma emine ngenxa ye-acid eyangilimaza nangaphakathi," kusho uMabena. Uthe unenhlanhla yokuthi usakwazi ukubona ngoba kwadingeka ukuthi odokotela  bamunce i-acid emehlweni. "Ngibonga ukuthi umthetho usugcine ubonile ukuthi lezi zibazi zinkulu ukuthi kungathiwa ezokushaya ngenhloso yokulimaza ngoba lomuntu wayezama ukungibulala," kusho uMabena. Unina uDudu uthe uyajabula ukuthi icala elibekwe umsolwa selishintshiwe futhi liyaqhubeka ngoba ufuna indodana yakhe ithole ubulungiswa. Uthe umshushisi akakholwanga uma ebona isithombe sikamazisi sendodana yakhe ngaphambi kokushiswa nge-acid, wathi umsolwa wayezama ukuyibulala. Uveze ukuthi bafisa ukuthi afakwe i-plastic surgery kodwa baswele umuntu ozobasiza. Ubonge abangani bendodana yakhe nomndeni ngokuyeseka nokuyinika uthando kulesi simo ebhekene naso. "Ugogo wakhe washona ngenxa yokhwantalala emuva kwalesi sigameko. Ngizibona ngiyisahluleki ngoba angikwazi ukusiza indodana yami okuthiwa ngeke iphile isikhathi eside," kusho uDudu. Uthe indodana yakhe isize yajoyina umasingcwabisane wasendaweni ukuze bakwazi ukuyingcwaba uma isishonile