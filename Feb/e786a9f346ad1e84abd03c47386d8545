Okhulumela amaphoyisa aKwaZulu-Natal uBrigadier Jay Naicker, uthe ukugcwala kwezibhamu ezingekho emthethweni emphakathini kunomthelela omubi kwinhlalakahle yabantu njengoba kukhona abalahlekelwa yizimpilo zabo kusetshenziswa zona, ukwenza ubugebengu obubucayi. UNaicker uthe kube nemikhankaso ngenyanga edlule kwaboshwa abasolwa abangu-232 abatholwe nezibhamu nezinhlamvu okungekho emthethweni. Kushaqwe izibhamu eziwu-368 ezindaweni ezehlukene. Phakathi kwalezi zibhamu eziwu-293 bekuyizibhamu ezincane, eziwu-21 bekungezokuzenzela, eziyisithupha bekuyizibhamu ezizishintshayo, eziwu-33 kuyizibhamu ezinkulu kanti eziwu-15 bekungama-shotgun. Ngalesi sikhathi amaphoyisa athole izinhlamvu eziwu-8 324 zezibhamu ezehlukene. Kule mikhankaso amaphoyisa aphinde athola ezinye zezibhamu eziwu-220 okubalwa kuzo nomagazini. Zonke izibhamu zizohlolwa ukuze kubhekwe ukuthi azikaze zisebenze ezehlakalweni zobugebengu esifundazweni. Ukhomishana wamaphoyisa KwaZulu-Natal uLt General Khombinkosi Jula, uncome amaphoyisa ngokuvundulula izibhamu ezingekho emthethweni emphakathini. “Yize isibalo sezibhamu ezisuswe ngamaphoyisa emphakathini sinika ithemba kodwa sisasalelwe umsebenzi omkhulu wokususa izibhamu ezingekho emthethweni emphakathini. Amalungu omphakathi ayakhunjuzwa ukuthi isikhathi sokunikela izibhamu sibekelwe izinyanga eziyisithupha kusukela ngoDisemba 1 nyakenye kuze kube uMeyi 31 nonyaka, kanti abafisa ukunikela ngezibhamu zabo bayanxuswa ukuthi basebenzise leli thuba. “Umuntu ozonikela isibhamu ngesikhathi sikashwele angakwazi ukufaka isicelo selayisensi yaleso sibhamu inqobo nje uma ezolandela umthetho wokulawulwa kwezibhamu. Umuntu osuke enikele isibhamu ngokwakhe ongafaka isicelo selayisensi yaleso sibhamu,” kusho uJula.