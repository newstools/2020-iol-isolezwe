Kuthiwa uluklinyile wase elusonga ngeshethi walufaka kucwazi kadoti eCato Manor, eThekwini. Okhulumela amaphoyisa KwaZulu-Natal, uColonel Thembeka Mbele, uthe amaphoyisa aseCato Manor, athole umbiko ngokutholakala kwesidumbu sengane silahliwe emaflethini asemgwaqweni uCandella. Amaphoyisa aqale uphenyo endaweni yobugebengu oluwaholele kwelinye iflethi okutholwe unina wengane kulo. “Isidumbu sitholwe yilungu lomphakathi sigoqwe ngeshethi safakwa kuplastiki kamasipala wokulahla udoti. Kube sekubikelwa amaphoyisa, afica lesi sidumbu abe eseqala uphenyo. Lolu phenyo lubaholele kwelinye iflethi. Bafica umzanyane ufakwe ebhakedeni. Olunye uphenyo luveze ukuthi usana luqale ngokuklinywa. Kuvulwe icala lokubulala. Owesifazane (24) ube eseboshwa ngecala lokubulala,” kusho uColonel Mbele. Umsolwa kulindeleke ukuba avela enkantolo yaseThekwini namhlanje. Usotswebhu we-DA eThekwini, uMnuz Thabani Mthethwa, uthe: “Wudaba olubuhlungu nolubucayi kakhulu ngoba lubandakanya umuntu osemncane. Ngiyafisa uhulumeni angenelele ngokulekelela abantu abasebasha. Kwesinye isikhathi abantu abancane bathola izingane bengazihlelele bese bengazi kumele benzenjani. Ngiyabaxwayisa nabantu abasha ukuba bengakhiphi umphefumulo wezingane uma bezithola kulesi simo, baye ezikhungweni zikahulumeni ezifanele bacele usizo,” kusho uMthethwa.