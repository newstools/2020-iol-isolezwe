KUSISHUBELE isikhulu sikaMasipala i-Alfred Duma eMnambithi, esiboshwe ngelezinsolo zokushaya ‘intombi’ yaso yaze yakhumuka amazinyo, kungaziwa ukuthi bebebangani. UMnuz Siyabonga Maphalala, uyiNhloko yezokuXhumana kumasipala. Uboshwe emuva kokuba owesifazane evule icala, ekhala ngokuthi washaywa yisikhulu samshiya etubekile, amazinyo engasenawo. Uvele eNkantolo yeMantshi yaseMnambithi, wathola ibheyili. Ethintwa uMaphalala ngalezi zindaba uvumile ukuthi likhona icala alihambayo lokushaya owesifazane kodwa wacela ukucacisa izinto ezimbalwa. “Kwakuyintombi yami kudala. Sahlukana, sase sihlela ukuba sebhizinisini ndawonye. Into engicasulile wukuthi wangiqola uR50 000 engamfakela wona ebhange. Lokhu kokuthi ngamshaya, wakhumuka amazinyo, akukho ngoba wawa walimala ebaleka,’’ kusho uMaphalala. Uveze ukuthi indaba yecala lakhe iyaziwa. Nasemsebenzini uthe uyaqhubeka nokusebenza ngoba icala kalihlangene nomsebenzi wakhe, lisaqulwa, abaqashi bakhe bahlonipha inqubo yasenkantolo. Uthe kunehaba endleleni okubekwa ngayo, uma kuthiwa wamshaya kanzima. Uthe uyaya enkantolo, ngeke aze abaleke ngoba uyayazi into azoyichazela inkantolo uma sekuqulwa icala. Leli phephandaba libuye lahosha ngemithombo yalo ukuthi uMaphalala useke waba kwelinye icala ngo-2012. Okhulumela amaphoyisa KwaZulu-Natal, uCapt Nqobile Gwala, uwaqinisekisile womabili amacala avulelwe uMaphalala. Uthe abhekene nalo manje lisenkantolo. “Umsolwa uboshwe ngamaphoyisa aseMnambithi emuva kokuthi owesifazane oneminyaka engu-25 evule icala, ekhala ngokuthi wathunjwa, washaya kanzima wumsolwa,’’ kusho uCapt Gwala. Uthe elinye icala lango-2012 uMaphalala wayeboshelwe ukuphuza esidlangaleni, lagcina lihoxisiwe enkantolo.