Isangoma sezulu eSouth African Weather Service, uMnuz Mkhushulwa Msimang, sithe ukushisa okukhona bekungokwejwayelekile ngoJanuwari, inyanga eshisa kunazo zonke eKZN. Uthe kulindeleke imvula ehambisana nokuduma kwezulu kusukela namuhla ntambama.“Inyanga eshisa kunazo zonke eKZN uJanuwari. Ukushisa okukhona ngalesi sikhathi sonyaka kungokujwayelekile,” kusho uMsimang. Uthe namuhla amazinga okushisa eThekwini azoba u-28º, kusasa u-27º. EMgungundlovu u-29º, kusasa u-27º, Richards Bay u-30º, kusasa u-31º kuthi eMargate abe u-26º namuhla kusasa abewu-25º. Uthe kuno-60% wamathuba emvula ngoLwesihlanu. “Imvula ikhona njengoba beliduma lina eNewcastle, Vryheid nasOphongolo (izolo). Le imvula engatheni kodwa ukushisa kuzokwehla namuhla ntambama kuya ngempelasonto,” kusho uMsimang. Ube eseluleka abantu ukuthi bahlale emthunzini, baphuze amanzi futhi bapheze ukwenza umsebenzi odinga amandla elangeni. Kulezi zinsuku abantu bakhala ngamazinga aphezulu okushisa ubusuku nemini.