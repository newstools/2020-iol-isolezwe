Lo wesifazane oneminyaka engu-64, uboshwe ngoLwesithathu ngeledlule. Lo wesifazane uboshwe emuva kokuba kuboshwe indodakazi yakhe, umzukulu oneminyaka engu-19 namadoda amane, asolwa ngokubulala uMnuz Jabulani Isaac Nkosi. Bonke abasolwa abayisikhombisa bekulindeleke ukuba bevele enkantolo izolo. UBrigadier Leonard Hlathi, okhulumela amaphoyisa eMpumalanga, uthe uNkosi wayengumnikazi wendawo yokungcwaba edumile endaweni. Ukushona kwakhe kuthiwa kwakusolisa. I-The Star emasontweni amabili adlule, yabika ukuthi uNkosi wake wahlaselwa ngo-Januwari 8 nonyaka. Abahlaseli bafika emzini wakhe bafuna imali. Wazama ukulwa nabo, babe sebemdubula. Waphuthuma esibhedlela, wathola usizo. Kwadlula izinsuku ezingu-11, wabe esehlaselwa futhi. Kusolwa ukuthi unkosikazi wakhe esebenzisana nendodakazi yakhe eneminyaka engu-19 abahlela ukuba asocongwe yizinkabi. UHlathi uthe unkosikazi kamufi, uBusi, nendodakazi yakhe, ababesendlini ngesikhathi ehlaselwa, bathi abezwanga lutho bona. “Ngisho nabezimo eziphuthumayo namaphoyisa abizwa ngomakhelwane,” kusho uHlathi. Emuva kophenyo kwabe, sekuboshwa unkosikazi uBusi, ingane yalaba abashadile nabesilisa uMnuz Muntu Mashinini, uMnuz Sipho Dube, Thokozane Radebe noZenele Malindisi. Babhekene necala lokubulala neletulo lokubulala. Laba bekulindeleke ukuba befake isicelo sebheyili eNkantolo yaseBalfour, izolo.