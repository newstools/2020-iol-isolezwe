Uthe owayenguSihlalo webhodi leSAA, uNkk Dudu Myeni, wamthumela umyalezo nge-WhatsApp othi: “Asivumi”, ngesikhathi eseParis, wayengenawo amandla okumnqanda ukuba asayine. UBezuidenhout, oqale ukuthula ubufakazi ngeledlule, usho lokhu eqhubeka nobufakazi eNorth Gauteng, ePitoli izolo. Wayesezimisele ukusayina isivumelwano ne-Emirates ngo-2015. UBezuidenhout ubebuzwa wummeli we-Outa ne SAA Pilots Association, uNksz Carol Steinberg, ukuthi ngubani owayenegunya lokusayina isivumelwano. “Ngokomsebenzi wami yimina enginegunya emisebenzini ethinta ukuphatha, ukusebenza nokuqasha nezinye izinto zangaphakathi e-SAA. Ibhodi lona liyabheka umsebenzi liphinde lihlele. Ngakho nganginalo igunya lokusayina isivumelwano sangoJuni 16, 2015. Kodwa uNkk Myeni wangiyalela ukuthi ngingakwenzi lokho,” kusho uBezuidenhout. Uthe ukuba negunya kwakhe kwavela encwadini eyayithunyelwe wuMnyango wezeZimali kaMnuz Nhlanhla Nene, eyayichaza ukuthi wona wawungangene ekusayineni isivumelwano phakathi kwe-SAA ne-Emirates ngoba udaba oluphethwe ngumphathi omkhulu we-SAA. Ummeli kaNkk Myeni, uMnuz Nqabayethu Buthelezi, uthe uBezuidenhout wakuthathela phezulu ukuyosayina eParis ngaphandle kokuba athole imvume ebhodini.