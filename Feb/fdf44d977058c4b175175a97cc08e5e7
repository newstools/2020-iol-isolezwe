Lokhu kushiwo ngabahlaziyi bezepolitiki abazimele. Umhlaziyi wezepolitiki, uMnuz Thabani Khumalo, uthe ubona uRamaphosa ezogcizelela ukuthi azodalwa kanjani amathuba omsebenzi nokuthi uzothuthukiswa kanjani umnotho. “Uzophinde akhulume ngezinkinga ezikhungethe amabhizinisi kahulumeni ikakhulukazi i-Eskom noPrasa bese eveza izinhlelo zokuwatakula. Uma amabhizinisi kahulumeni engenzi kahle ngeke umnotho wezwe ukhule,” kusho uKhumalo. Uthe enye into umengameli azokhuluma ngayo yizinhlelo zikahulumeni zokuzama ukulwa nesihlava sokuhlukunyezwa kwabesifazane nezingane. “Enye into engilindele ukuthi ayithinte ukungabikhona kozinzo ezikhungweni zemfundo ephakeme njengoba izikhungo eziningi zikhungethwe yimibhikisho,” kusho uKhumalo. Omunye umhlaziyi wezepolitiki, uMnuz Ralph Mathekga, uthe yize ingekho into entsha ezoza noRamaphosa kodwa kunezinto eziphuthumayo okumele achazele izwe ukuthi zizoxazululwa kanjani? “Ziningi izinto azokhuluma ngazo kodwa kukhona eziphuthuma kakhulu,’’ kusho uMathekga. Ilungu lesigungu esiphezulu kwiNFP, uMnuz Siphamandla Ntombela, lithe bona into abajahe ukuyizwa ukuthi umengameli uzothini ngenkinga yokucishwa njalo kukagesi? UNtombela uthe uNgqongqoshe wamaBhizinisi kaHulumeni, uMnuz Pravin Gordhan, akuyena yedwa okumele aqhamuke namasu okuqeda izinkinga e-Eskom. Usole i-EFF ngokufuna ukubukwa njengoba isabisa ngokuthi izophazamisa inkulumo kamengameli. UNtombela uthe bayazi ukuthi uRamaphosa uzophinde akhulume ngesigaba somthetho u-section 25, okuhloswe ngawo ukuthi kuthathwe umhlaba ngaphandle kwesinxephezelo. “Lo mthetho okuhloswe ngawo ukubuyisa umhlaba ngaphandle kwesinxephezelo awuphuthumi ngoba kunezinto ezingacacile ngawo, okusamele zilungiswe njengodaba lo mhlaba ongaphansi kweNgonyama Trust,” kusho uNtombela. Okhulumela iPhalamende, uMnuz Moloto Mothapo, uthe iPhalamende alinazo izinhlelo zokubhekana nezinsongo zokuphazamisa inkulumo kamengameli ezenziwa yi-EFF. UMothapo uthe akusikho okokuqala kwenziwa lokhu kusabisa. Umholi we-EFF uMnuz Julius Malema usabise ngokuthi bazoyiphazamisa uma uRamaphosa engamxoshi uGordhan.