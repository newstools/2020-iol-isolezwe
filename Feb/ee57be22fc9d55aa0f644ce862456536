IMeya kaMasipala weTheku, uMnuz Mxolisi Kaunda, esitatimendeni esithunyelwe abezindaba, igcizelele ukuthi ukwebiwa kwamakhebuli kuphazamisa ukuhlinzekwa komphakathi ngezidingo ezibalulekile, njengamanzi njengoba kunqamula amandla kagesi ekubeni izinjini eziphampa amanzi zisebenza ngawo. “Singumkhandlu onakekelayo, ngakho azikho izimo ezingasenza sincishe umphakathi amanzi ngamabomu. Sibhekene nesimo esingajwayelekile, esingaphezu kwamandla ethu okudinga sisebenze ngokubambisana namalungu omphakathi ukuze sisinqobe,” kusho uKaunda. Uthe kuyadumaza ukuthi ukwebiwa kwamakhebuli osekuthanda ukuba yinsakavukela, amanye amalungu omphakathi asuke enolwazi ngalesi sihlava kodwa abe manqika ukuhlaba umkhosi. Ukujabulele ukuboshwa kwamadoda amabili asolwa ngokuntshontsha amakhebula. Uthe izikhungo ezibhekele ubulungiswa kumele zinikeze isigwebo esiqinile kubasolwa uma betholwa benecala, ukuze kube yisifundo nakwabanye abasacabanga noma abagila umkhuba wokweba amakhebula. Uthe kuzo zonke izindawo ezingenawo amanzi umkhandlu usuthumele amaloli aletha amanzi, ukuqinisekisa ukuthi umphakathi kulezo zindawo uyawathola amanzi. Unxuse amalungu omphakathi ukuthi angazihlanganisi nemibhikisho enodlame kwazise ngeke ilethe isixazulula ezingqinambeni ezibhekene nomasipala. Ugxeke ukushiswa kwebhasi lomkhandlu eNtunzuma ngababhikishi abebethukutheliswe wukungabi bikho kwamanzi. Khonamanjalo, umasipala izolo wethule uhlelo oluzodla imali enguR250 million lokufakelwa kwamapayipi amakhulu azohambisa amanzi ezindaweni ezisePhoyinti, enkabeni yedolobha iTheku. Lolu hlelo oluzothatha izinyanga ezingu-18 kuthiwa kulindeke ukuthi luvule amathuba emisebenzi angu-100. Imigwaqo uMahatma Gandhi no-Anton Lembede izophazamiseka.