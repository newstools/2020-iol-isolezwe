Amakhulu abantu basale dengwane bangakwazi ukuya emsebenzini, kwaphazamiseka nokufunda ngenxa yokuthi amatekisi namabhasi bekungasebenzi. Imashi yenziwe kungakapholi maseko kuthelwe othulini ngoMgqibelo uMnuz Mthobisi Madlala oyindodana kamfowabo wemeya osashona. Ukudutshulwa kwendodana kaMadlala (Mthobisi) kwenzeke ngemuva kwemizuzwana kuhlaselwa umuzi wakwaGamede khona eMnambithi. Imashi yayizolo ibihlelwe yinhlangano engayenzi inzuzo, uBumbano Lokuthula eholwa nguDkt Andile Hlatshwayo. Amaqembu ezepolitiki abesemashini, kubalwa i-EFF, IFP neqembu elisha likaMnuz Philani Mavundla naye obekhona, i-Abantu Batho Congress. Engxoxweni neSolezwe izolo, uHlatshwayo uthe bathathe isinqumo sokuthi bamise yonke into ngoba bafuna uMadlala aphume esikhundleni. “UMadlala nguyena obhebhethekisa udlame lwamatekisi eMnambithi ngoba usebenzisana nososeshini iSizwe Transport obanga neKlipriver,” kusho uHlatshwayo. Uthe bazowubanga umsindo aze akhishwe esikhundleni ngoba akathembekile, akumfanele ukuhola umphakathi. “UBumbano Lokuthula lukhathazekile ngesimo esiqhubekayo eMnambithi ngoba senza ukuthi lungabi khona uzinzo nokuthula njengoba kuqhubeka impi yamatekisi esidlule nenqwaba yemiphefumulo,” kusho uHlatshwayo. Eziphendulela ezinsolweni ezibhekiswe kuyena uMadlala, uthe ngamanga ukuthi ubhebhethekisa udlame lwamatekisi endaweni. “Laba bantu abasho lokho baqhuba imfundisoze ehlose ukungcolisa igama lami,” kusho uMadlala. Uthe zonke izingxoxo ebezikhona mayelana nombango wosomatekisi bezisingethwe wuMnyango wezokuThutha esifundazweni. “Isono sami wukuthi mina ngilandela umthetho, ngifuna yonke into yenzeke ngendlela yingakho sekungcoliswa igama lami. Indodana yami yokuqala wuSiphesihle neyesithathu uSiboniso babulawa njengoba manje sekubulewe uMthobisi oyindodana kamfowethu,” kusho uMadlala Okhulumela i-ANC eKZN, uMnuz Ricardo Mthembu, uthe bayazi ngesimo esiqhubeka eMnambithi. Ungeze ngokuthi bazothumela ithimba elizoya khona liyolalela izikhalo zomphakathi. “Siyezwa ukuthi abantu bakhala ngemeya kodwa sithi umphakathi awusinike ithuba silulandele kahle lolu daba ukuze sifike emnyombeni walo,” kusho uMthembu. Unxuse amalungu omphakathi wathi awehlise umoya njengoba besazama ukulandela udaba.