“Okusiphethe kabi ukuthi lezi zingane beziyozibhukudela njengenhlalayenza, kwase kuqhamuka lo mama ongaziwa, wacela ukuba uMnqobi ambambele isikhafu sakhe ebesimuka nolwandle. Ngenxa yokuthi uMnqobi yingane enenhlonipho, akanqabanga kodwa ungene emanzini, wathi uyasibamba isikhafu kanti uzothathwa ngamanzi,” kusho uNksz Kweyama. Eqhuba uthe okubaphethe kabi kakhulu bewumndeni ukuthi lo wesifazane obecela ukuthathelwa isikhafu, uvele wakha phansi ngesikhathi esebona ukuthi uMnqobi umuka nolwandle. “Uvele wabaleka, wangena emotweni, wamshiya kanjalo yize ebesebona uMnqobi ephakamisa izandla, ecela usizo. Nezingane ebezihambe noMnqobi zithe zimbonile ephakamisa izandla kwaze kwaba uyasithela. Zithe azikwazanga ukumsiza ngoba bezisaba ukuthi nazo zizomuka. Ezikwenzile nje ukushayela ucingo ugogo kaMnqobi,” kuchaza uNksz Kweyama. Esephetha uNksz Kweyama, uthe banxusa nanoma ngubani ongathuka elamela isidumbu sikaMnqobi abazise ngoba bakhathazekile ngokungatholakali kwakhe. Khonamanjalo, abezimo eziphuthumayo bayehla bayenyuka bathungatha umfana oneminyaka eyisikhombisa emfuleni, uMvoti ngaseGlendale, KwaMaphumulo. Ngokusho kwabezimo eziphuthumayo, be-IPSS Medical Rescue’ Search and Rescue, umfana obebhukuda nabangani bakhe ngesikhathi enyamalala emanzini ngeSonto. Izolo abezimto eziphuthumayo bebesathungatha isidumbu sakhe.