Izolo iNational Union of Metalworkers of South Africa (Numsa) neSouth African Cabin Crew Association (Sacca) ziveze ukuthi zibhalele ababhekelele ukutakulwa kweSAA becela ukuthi bazise amalungu abo ngokwenzekayo ngaphambi kokushicilela umbiko wabo olindelwe ngoMashi 6. UNkk Phakamile Hlubi-Majola okhulumela iNumsa, uthe bavumelene neSacca ukuthi ababhekelele ukutakulwa kweSAA kufanele bazise abasebenzi konke okwenzekayo. “Amalungu ethu yiwona athintekayo kokwenzeka kwaSAA. Ababhekelele ukutakula inkampani abawatsheli lutho. Sifuna abasebenzi batshelwe okwenzekayo nezinhlelo zokuhlenga inkampani ukuze bakwazi ukuza neziphakamiso zabo,” kusho uNkk Hlubi-Majola. Uthe kumanje abasebenzi abazothinteka njengoba kuvalwe imizila yamabhanoyi ewu-11 banikwe izincwadi. “Amalungu ethu anikwe izincwadi eziwaphoqayo ukuthi avume ukusebenza amahora ancishisiwe. Azobe esebenza izinsuku ezintathu kuya kwezine ngesonto. Siwacelile ukuthi angazisayini lezi zincwadi ngoba kazihambisani nemithetho yezabasebenzi. Silungiselela ukuya enkantolo ukuze kuphoqwe laba ababhekelele ukutakula iSAA ukuthi balandele umthetho.” Uthe uma ababhekelele ukutakula iSAA bengaphenduli bazophoqeleka ukuthi baye enkantolo ukuze ikumise ukushicilelwa kombiko kwazise beyizinyunyana abazi ukuthi ubabekaphi abasebenzi.