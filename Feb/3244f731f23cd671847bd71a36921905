BAMISIWE emsebenzini onesi ababili abasolwa ngokuziba owesifazane obezoteta esibhedlal iSt Mary's, eRoma, okuphethe ngokuthi kushone usana lwakhe kusaphele amahora ambalwa luzelwe. UNksz Thulisile Khanyile (29) waseClermont ubelethiswe ezinye iziguli abahlengikazi ebebesebenza ngoLwesihlanu ebusuku kulesi sibhedlela bemtshela ukuthi akathule angalokhu ememeza, abazise uma sekukhala ingane kuphela. Uthi wafika esibhedlela ngoLwesine enezinhlungu, udokotela wathi yize enamasonto angu-26 ezithwele isibeletho sakhe sesivulekile kuzomele alale ngoba usezobeletha. NgoLwesihlanu ebusuku izinhlungu zamqinisa waya kubahlengikazi eyobika ukuthi izinhlungu sezingaphezulu kwalezi abezizwa ngesikhathi efika ngayizolo. Uthi bathe akabuyele embhedeni alale. “Ngenza njengoba beshilo kodwa ngehluleka ukuthula ngakhala kwaze kwangena udokotela obedlula wezwa ngikhala. Wangihlola wase etshela abahlengikazi ukuthi ingane isiseduze. Ngizitshela ukuthi bazosondela bazongisiza kodwa lutho. Kwaze kwavuka iziguli ebengilele nazo zishintshana abanye bengihlikihla umzimba, abanye bengiphuzisa amanzi. Omunye uye kubo ubahlengikazi eyobika ukuthi isimo sibi naye bamphendula ngokuthi baze babizwe uma sekukhala ingane," kuchaza lo wesifazane. Ngemuva kokulekelwa ezinye iziguli uNksz Khanyile wagcina etetile esezinhlungwini kodwa ingane  yashona ngemuva kwamahora izelwe. UNgoqngoshe wezeMpilo KwaZulu-Natal uNkk Nomagugu Simelane-Zulu usishayele ihlombe isinqumo sokumiswa kwalaba bahlengikazi. "Bamisiwe ngeSonto, ngoMsombuluko bathole izincwadi ngokumiswa kwabo njengoba kusaphothulwa uphenyo ngalesi sigameko," usho kanje esitatimendeni. UNkk Simelane-Zulu uthe bewumnyango ngeke bakumele ukuhlukunyezwa kweziguli waxwayisa abasebenza ezibhedlela ukuthi balandele abafunga ukukwenza. "Ngizophinde ngikusho futhi lokhu; ayikho indawo yabantu abangafuni ukuziphatha ngendlela, ikakhulukazi abangahloniphi abantu abeza ezibhedlela bedinga usizo. Umsebenzi wethu ukunakekela abantu abeza ezibhedlela ngoba ayikho enye indawo abangaya kuyo," kusho yena. Ukumiswa kwalaba bahlengikazi kulandela ukumiswa kwabanye abanqaba ukusiza owesifazane owayedinga ukuteta owaze wasizwa umshayeli wetekisi ngenyanga edlule. 