Ubongele abantu baseNingizimu Afrika kubaholi bamazwe abebethamele lokhu kudluliselwa kwamandla okuphatha ekomkhulu le-AU e-Addis Ababa, e-Ethiopia, ngempelasonto. Uthe elakuleli yilona elabamba lesi sikhundla ngo-2002, ngesikhathi sowayengumengameli wezwe uMnuz Thabo Mbeki ngemuva kokuhlelwa kabusha kwe-AU. URamaphosa uthe i-Afrika inothile ngamagugu ambiwa phansi, nangezamasiko futhi ukuthuthukiswa kwengqalasizinda nokuhwebelana kuzoba seqhulwini ebuholini bakhe. “Sifuna i-Afrika enokuthula. Ukuphasiswa kwemigomo yezokuhwebelana e-Afrika nyakenye kuzofezekiswa iphupho labaholi bethu baphambilini lokubeka leli zwekazi ebalazweni kwezomnotho. I-Afrika inothile kwezokumbiwa phansi, ngakho kumele siqinisekise ukuthi umnotho wethu awuphenduki inhlupheko yethu. Izibusiso zethu aziphenduki iziqalekiso. Umsebenzi uqalile wokubumba i-Afrika enempumelelo futhi enokuthula. Kumele sisebenzele ukuzuza lokhu i-AU ezibekele ukukuzuza ngo-2063,” kusho uRamaphosa. URamaphosa uthe kumele kuthuthukiswe abantu besifazane futhi bafakwe kwezomnotho. Uthe ngeke ube nentando yabantu ekhululekile ngaphandle kokuthuthukisa abantu besifazane. Uthe kulo nyaka kuzomele kuliwe nezigameko zodlame e-Afrika. “Kumele kube nokumeleleka kwabesifazane okungu-50% kuzona zonke izinhlaka zobuholi. singababuyiseli emuva njengoba befuna ukubamba iqhaza ekuthuthukisweni kwezwekazi i-Afrika,” kusho uRamaphosa. Uthe bazoqinisekisa ukuthi balwa nobushokobezi futhi babhekane namazwe alwa izimpi zawo esebenzisa amazwe ase-Afrika. URamaphosa uthathe izintambo zokuphatha i-AU kobengusihlalo uMnuz Abdel Fattah el-Sisi onguMengameli wase-Egypt.