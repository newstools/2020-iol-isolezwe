Lokhu kuvele izolo enkantolo iNorth Gauteng kulandela isicelo sikaRamaphosa sokuba babhekisise umbiko ka-Advocate Mkhwebane ngokunikelelwa kwakhe wumphathi weBosasa osashona uMnuz Gavin Watson uR500 000, ukuze aseke umkhankaso kaRamaphosa wokuba wumengameli we-ANC. Ummeli ka-Advocate Mkhwebane u-Advocate Muzi Sikhakhane, uthe wayefanele wukuphenya lolu daba. Uthe u-Advocate Mkhwebane ngokomsebenzi wakhe unawo amandla okuphenya udaba lokusekwa kukaRamaphosa ngemali. Uphinde wathi umkhankaso wokuseka uRamaphosa akulona iqiniso ukuthi udaba olwalungahlangene nezwe. “Kumele le nkantolo iphume nesinqumo ukuthi u-Advovate Mkhwebane wayenawo amandla okuphenya ukusekwa kohlelo lokuqoqela uRamaphosa imali (CR17),” kusho uSikhakhane. U-Advovate Tembeka Ngcukaitobi, omele uRamaphosa, uthe u-Advovate Mkhwebane wafuna ukuthola umengameli enecala, ezinsolweni azisho ngomnikelo kaR500 000 owanikezwa indodana kaRamaphosa, uMnuz Andile Ramaphosa. Uthe u-Advocate Mkhwebane wathola okwakuphikisana nobufakazi ayenabo. “Walihlanekezela iqiniso,” kusho uNgcukaitobi. Ngokusho kukaNgcukaitobi uthe u-Advocate Mkhwebane wayengenawo amandla okuphenya uRamaphosa ngokusekwa kwakhe emkhankasweni weCR17. UNgcukaitobi uthe uRamaphosa akazange ahlomule ngemali eyangena emkhankasweni wokuphumelela kwakhe ekubeni wumengameli.