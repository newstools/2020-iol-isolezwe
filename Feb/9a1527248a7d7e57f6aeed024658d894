BUSHAYISANA ngamakhanda ubuholi beNFP, njengoba buzama konke okusemandleni ukulungisa indaba yesikweletu sikaR14 million. Isolezwe ngeSonto lihoshe emithonjeni yalo ukuthi leli qembu likweleta inkampani eqashisa ngamatende kanokusho nezinye izinto. Kuthiwa iNFP ijijimezwe ngamaphepha asenkantolo. Leli phephandaba linawo amaphepha asenkantolo, akubeka ngokusobala ukuthi angenile amanzi endlini kwiNFP. Kuthiwa inkampani igunyazwe ukuthi ingene ngomkhono nesiphanga ema-akhawuntini eNFP asebhange, ithathe isabelo esithile njengengxenye yohlelo lokukhokha. Amaphepha asayinwe ngoJanuwari, achaza konke njengoba enomyalelo wokuthi kudliwe impahla yeqembu ukubuyisa imali. Amaphepha enkantolo agunyaza isikhonzi senkantolo ukuthi siyoshaqa impahla ehhovisi leNFP elisePhalamende, eKapa ukuze iyodayiswa kubuye imali. UNobhala-Jikelele weNFP, uMnuz Canaan Mdletshe ukuqinisekisile ukuthi sikhona isikweletu esimise kabi iqembu kodwa wathi lisazoqhubeka libe khona ngoba liyayenza imizamo yokukhokha. Uvumile ukuthi angenile amaganishi kuma-akhawunti abo asebhange. Uthe isikweletu sisukela ezindlekweni zokukhankasela ukhetho ngo-2014 njengoba sesikhule nenzalo. “ Imali yayinguR4 million. Sasiqashe itende nezinye izinto ezibalulekile uma kunemikhankaso yokhetho. Inkinga enkulu wukuthi ubuholi obabukhona ngaleso sikhathi bebungafuni ukuxoxa nabantu esibakweletayo,’’ kusho uMdletshe. Uthe ukubaleka kobuholi obudala kucasule inkampani ekweletwayo, yagcina iyisukumela indaba. UMdletshe uthe kumanje bayazama ukuxoxa nenkampni ukuze bavumelane ngendlela abangase bakhokhe ngayo. Ebuzwa ngamathuba okuthi kungase kuphele yini ngeqembu, uthe basamile ekutheni abayi ndawo, bazobe bekhona okhethweni lohulumeni bezindawo, ngonyaka ozayo. Eqenjini iNFP kuke kwenzeka imbedumehlwana ngo-2016 lingangeni okhethweni ngenxa yokuthi imali yayingakhokhwanga ngesikhathi kwi-IEC. Imizamo yokuthola inkampani ayiphumelelanga njengoba izinombolo zayo bezizwakala sengathi azisebenzi kodwa umthombo uveze ukuthi abenkampani abathandi ukuluxoxa kwabezindaba lolu daba. Izinkinga zeNFP azipheleli lapho njengoba kukhona abayifake enkantolo bephosela inselelo ingqungquthela yokukhetha ubuholi, esanda kuba soLundi. Kulindeleke ukuthi udaba luhlalelwe eNkantolo eNkulu eMgungundlovu ngoMashi 3.