Kuzokhishwa abafundisa ukushayela bengaqeqeshiwe wumnyango, banikwa isitifiketi. Lokhu kushiwo wubuholi boBumbano Driving Schools Operators Association, izolo emuva komhlangano noNgqongqoshe woMnyango wezokuThutha eKZN, uMnuz Bheki Ntuli. Bebehlangene noNtuli ngenhloso yokuqinisa ubudlelwano nomnyango futhi alalele izikhalo zabo. Umkhulumeli woBumbano, uMnuz Mzwandile (MG) Zondi uxwayise abanikazi bezikole ezingabhalisiwe ukuthi baxhumane namahhovisi ezifunda zabo ukuze bezosizwa ngokuqeqeshwa wumnyango. “Sizobe sikhuculula izikole nabantu abangayanga koqeqeshwa. Asifuni kube khona abazogcina sebenza okuphambene, babone sengathi kuliwa nabo ngenxa yokuthi abanazo izimvume zokusebenza. Akukho muntu ozovula isikole esisha kuze kube imboni yethu siyayiqoqa,” kusho uZondi. Uphawule ngesikhungo esihlolela ukushayela ePinetown wathi: “Sisolwa ngokuvala isikhungo ngoba kuthiwa siphikisa ukumiswa emsebenzini kwabasebenzi ebesisebenzisana nabo, ukugwazisa uR2 500 abazohlolelwa ukushayela. Asiyazi thina leyo nto, sivale isikhungo ngoba asitshelwanga ukuthi kwenzakani, sibone abasebenzi besebenza sakuhudula izinyawo betelekile kungasebenzeki. Sikhathele wukubizwa ngamagama kuthiwa sikhohlaleke, ekubeni kungabaphathi bezikhungo ezihlolela ukushayela nobhululu babo abagcwele inkohlakalo,”kusho uZondi. USihlalo wale nhlangano, uNksz Mpume Mncwabe uthe kunophawu lomnyango olunanyathiselwa emotweni okufundwa ngayo ukushayela, oluveza ukuthi isikole sisemthethweni uma kuyiwa esikhungweni okuhlolelwa kuso ukushayela. Unxuse abezikole ukuthi basebenzisane nomnyango ukulawula imboni. UMnuz Geoff Nkosi, ongumengameli wale nhlangano uthe bahlangane noNtuli ukuzethula kuyena bese bembekela izinto abafisa zenzeke ukuze kungabi bikho ukuphambana ngemibono. Uthe bakwazile ukubumba ithimba elimele imboni, imigomo nendlela yokuziphatha, baqeqesha abafundisa ukushayela. UNkosi uthe iKZN inezikole ezingu-965, abafundisa ukushayela bangu-575. Uthe bafisa nokuhlangana noMnuz Fikile Mbalula onguNgqongqoshe woMnyango wezokuThutha kuzwelonke ngoba luyacothoza uhlelo lokubhaliswa kwezikole ezifundisa ukushayela kuzwelonke. Kuze kwashaya isikhathi sokushicilela udaba ingaphumelelaga imizamo yokuthola ukuphawula komnyango ngalolu daba.