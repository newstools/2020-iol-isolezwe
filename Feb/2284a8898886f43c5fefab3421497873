UMnuz Simenyiwe Mthiyane (28) nomshana wakhe uJunior Mthiyane (15) noKhanyisani Mthiyane (16) kuthiwa babesolwandle ngesikhathi bethathwa yigagasi elinamandla ngoJanuwari 8. Isidumbu sikaKhanyisani satholakala ngemuva kwezinsuku ezimbalwa eminzile kanti uSimenyiwe noJunior abakatholakali. Umndeni uthi usuhlala olwandle ubheka ukuthi ngeke yini uthole izidumbu zabo. Unina kaSimenyiwe, uNkk Vuyisile Mbambo uthe indodana yakhe, umzukulu nabanye abafana basemndenini bahamba ngalolu suku bethi bayozihlanza olwandle njengoba bekusanda kuqala unyaka. “Bathi bazochatha, bese beyageza. Bajwayele ukuyobhukuda khona uma kuqala unyaka, baye bathi bayoshiya okudala. Bathi bayochatha olwandle, akekho owalandelela ebuza imininingwane yokuthi le nto abayishoyo yenziwa kanjani. Babehambe ekuseni ngabo-10 ngabe sengitshelwa ukuthi abathathu abebesemanzini baminzile, kwasinda ababili abebengekho emanzini,” kuchaza uNkk Mbambo. Uqhube wathi umphakathi waphuma wonke wabaphelezela, ubasiza bebathungatha behamba osebeni lolwandle. “Siqale sibaningi sisanethemba lokuthi kungenzeka ukuthi basaphila kodwa manje ithimba liya ngokuya lincipha. UJunior kumele ngabe usesikoleni eMabhuyeni High, lapho ebefunda khona uGrade10 . Asazi noma kumele sizile noma sihlale ethembeni lokuthi sisengabathola bephila. Uma sithi bayaphila nakhona kunzima ukuthi sizothi baphila ngani izinsuku eziningi kangaka. Asazi noma ulwandle lwabakhafulela kwenye indawo ngoba sike sizwe kuthiwa luyakwenza nalokho,” kusho yena. UColonel Thembeka Mbele okhulumela amaphoyisa KwaZulu-Natal, uthe amaphoyisa awasaqhubeki nokubheka abaminzile ngoba kunobungozi njengoba kunoshaka kanti sebewazisile umndeni.