Lokhu kushiwo uMnuz Teboho Mofokeng osebenzisana nomngani wakhe uMnuz Thabang Mohapi, ohlelweni abalubiza ngePlay it Safe. Bakha amabhokisi anemidwebo nemibhalo esetshenziswa yintsha uma ikhuluma ngocansi. UMofokeng noMohapi baseLamontville, eThekwini, bathi lolu hlelo baluqale ngoba bebona ukuthi kunzima ukuthenga ikhondomu uma kunabantu abaningi, umuntu ujika esefikile esitolo. “Singabantu abasha siyasaba ukuthi kwaziwe ukuthi sesizibandakanya nocansi, sesaba ukuthi kuzothiwani? Kanti lokho kuholela ekutheni siye ocansini olungaphephile. Ezikhungweni zikahulumeni, amakhondomu amahhala kodwa kunzima kithina ukuthi siye. Sikhethe ukuthi sisebenzise ubuciko bethu sidwebe izinto abantu abasha abazaziyo, senze ibhokisi sifake amakhondomu kulo ukuze bathi behleka babe bewathatha amakhondomu,” kusho uMofokeng. Uthe nakubona bekunzima ukuthi baxoxe ngokukhululeka ngalolu hlelo kubantu abadala, besaba ukuthi le mibhalo nezithombe abanye bazozitolika ngenye indlela. Uqhube wathi ebhokisini ngalinye bafaka amakhondomu atholakala ezikhungweni zempilo zikahulumeni. La mabhokisi uthe bawanikeze intsha ebumnandini nasemicimbini ngoba bayazi ukuthi emicimbini yilapho abantu abasha bezithola sebeye ocansini bengahlelile. “Ibhokisi elibhalwe ingoma ethile noma elinomdwebo umuntu omusha ulithatha ngokushesha. Afunde ahleke ngoba lezi zingoma zisuke zinezinto ezithinta ucansi. Amanye amabhokisi anezithombe ezikhuzayo, ezinye ziyahlekisa. Leli bhokisi umuntu omusha uma elithatha uyahleka, akhombise omunye, kuqale ingxoxo ngocansi okuyinto esifisayo ukuthi abantu abasha bakhulume ngayo. Uma kufika isikhathi sokuthi kuyiwe ocansini ikhondomu isuke ikhona.” Ngengoba kuqala isonto lokukhuthaza ukuthi kusetshenziswe amakhondomu, iCondom Week ngoLwesihlanu, uMofokeng uthe bazoya ezindaweni ezinentsha bayinikeze amakhondomu.