Lo mkhankaso obizwa nge#IMadeADoctor, usungulwe ngezinye izitshudeni ezizwelana nalezi ezikweletayo. Usungulwe emuva kokuvela kokuthi zilinganiselwa ku-16 000 izitshudeni zase-UKZN ezisemkhakheni ehlukene, ezikweleta imali yokufunda. Iningi lazo zixhaswe iNSFAS kodwa izikweletu zazo zangonyaka odlule aziqediwe. Lezi zindaba zidale imibhikisho kwavalwa nesikhungo njengoba kuvele ukuthi abakweletayo kumele bazikhokhele u-15% emalini abayikweletayo. UXoliswa Njapha oyiStudent Support Service Officer kwiSRC ophikweni lodokotela e-UKZN, uthe bakhathazekile ngalezi zitshudeni ezingase zingaqedi ukufunda. Ukhale ngokuthi ukufundela ubudokotela kuyabiza, kunzima ukuzikhokhela uma usalindele uxhaso. “Bangu-118 asebesibikele ngokusemthethweni ukuthi bayakweleta. “Bekungcono phambilini, inyuvesi ibikwazi ukuxhasa abakweletayo kodwa manje sebebaningi kakhulu. “Izitshudeni ezithintekile zifundiswa uNSFAS, ongajwayele ukukhokhela zonke izindleko zokufunda ngonyaka wokuqala. “Yilokhu okwenza ukuthi abaningi kuthiwe bayakweleta njengoba nenyuvesi ingasakwazi ukubaxhasa,” echaza. Uthe ukuqala lo mkhankaso kube yisu lezinye izitshudeni. Uthe uma bebala abakweletayo bathole ukuthi badinga uR1 million. Umkhankaso bawuqale ngesonto eledlule kanti leli yisonto elokugcina lokuqokelela lesi sikhwama. UXoliswa uthe banxenxa noma ngubani ongafaka isandla kulesi sikhwama. Imininingwane yemikhankaso bayifake ezinkundleni zokuxhumana ngaphansi kwe#IMadeADoctor. “Uma ukwazi ukuxhasa kulo mkhankaso uyobe usize ukwakha udokotela njengoba sibadinga kuleli kodwa imali yokufunda ingekho,” kusho uyena. Phakathi kwezitshudeni ezikweletayo kukhona esikweleta uR200 000 igama laso eligodliwe. Kudingeka sizikhokhele * -15% walesi sikweletu ukuze sikwazi ukubhalisa nonyaka.