Lezi zindaba zidalulwe nguMfu Vusi Dube, osenguSihlalo wePortfolio Committee emunxeni wezobuCiko namaSiko kwisiShayamthetho saKwaZulu-Natal, ngesikhathi kukhunjulwa uMshengu ePlayhouse Opera Theatre, eThekwini ngoMgqibelo. UDube uthe njengoba uNgqongqoshe woMnyango wezobuCiko namaSiko eKZN, uNkk Hlengiwe Mavimbela nethimba lakhe babethembise umndeni ukuthi bazobhalela uMengameli wezwe, uMnuz Cyril Ramaphosa, ukuba avume uMshengu ahlonishwe ngomngcwabo osezingeni likahulumeni ngenxa yamagalelo akhe, uRamaphosa usivumile lesi sicelo. “Umngcwabo wakhe uzokwenziwa ngohlelo lukahulumeni.” UDube ubuye waveza ukuthi kunezinhlelo eziqhubekayo zokuthi uMshengu aphinde ahlonishwe ngesikole somculo esizoqanjwa ngegama lakhe eMnambithi. “Izinhlelo ezinjalo zizoqhubeka. Ukube ibikhona indlela yokwakha isizwe sethu, besizomenza abe wuPawuli waseBhayibhelini. Ufana neqhawe lethu * (Mnuz Nelson) Mandela, akahluke ngalutho kuye,” kusho uDube. Indodana kaMshengu, uNkosinathi Shabalala weJunior Mambazo, uthe uyise ubethandwa ngabantu ngaphezu komndeni wakhe. Uthe ukuhamba kukaMshengu emhlabeni kuhlanganise uzalo lwakhe. Udalule nokuthi uyise uzophelezelwa ngamabutho ngenxa yokuthi ubeyinsizwa. Mayelana naMambazo, uthe ngeke ashabalale ngoba sekunamaqembu amadodana nawabazukulu. UMshengu (78) udlule emhlabeni ngoLwesibili ekuseni emuva kokugula isikhathi eside futhi uzofihlwa ngoMgqibelo. AMambazo kulindeleke ukuba afulathele i-USA namhlanje bese etheleka eNingizimu Afrika ngoLwesithathu. Imenenja yeqembu uXolani Majozi ithe kuzoba nenkonzo yesikhumbuzo eLadysmith Indoor Sports Centre ngo-11 ekuseni kusasa. EThekwini izoba sePlayhouse ngoLwesithathu ngo-1 emini. NgoLwesine izoba seStandard Bank Arena eGoli ngo-1 emini. Inkonzo yomngcwabo izoba sezinkundleni zemidlalo i-AG Magubane eSteadville, eMnambithi, ngoMgqibelo. UMshengu ushiye emhlabeni umkakhe uThoko nezingane eziyisithupha, abazukulu nesizukulwane.