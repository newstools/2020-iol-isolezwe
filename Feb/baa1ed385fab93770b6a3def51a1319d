Ugogo walo mfundi (igama lakhe elingeke lidalulwe ukuze kuvikelwe umfundi) ongowasePhoenix, uthukuthele wavulela uthisha icala ngokushaya umzukulu wakhe ona-13 ofunda uGrade 8 esikoleni samabanga aphakeme iNorthmead Secondary esikhona kule ndawo, esigamekweni okuthiwa senzeke ngoMsombuluko. Elandisa Isolezwe ngokwenzekile, uthe ngesikhathi ebhalisa umzukulu wakhe esikoleni, umchazelile uthishomkhulu ukuthi lo mfundi unabantu abadala. Wathi akuvunyelwe ukuthi avele agunde. Kumele uma ezogunda kube nesilwane esihlatshwayo ngokwesiko, wathi amandla okuthenga imbuzi uzoba nawo uma kuphela inyanga, ngoba imali eyanele ibingakabi bikho kwazise bebesanda kushonelwa yilungu lomndeni. “Ngesonto eledlule ngoLwesine, ingane ibuye yangitshela ukuthi lo thisha uyibhaxabule ngepayipi phambi kwezingane, ethi inezinwele ezimbi ayingabuyi ingagundile ngakusasa. Uthe uma ihlulwa ukugunda ayihambe iyofunda ezikoleni zabantu abamnyama ngoba yena akayidingi ekilasini lakhe,” kusho ugogo womfundi Uthe ngesikhathi umfundi emtshela ngokwenzekile, uyile esikoleni ukuyokuzwa ukuthi kwenzekeni kodwa uthishomkhulu wathi akazi ngesigameko nothisha bamfihla, bathembisa ukuthi bazokhuluma naye ngalolu daba, bamkhuze. “NgoMsombuluko lo thisha uphinde wenza okufanayo. Kulokhu kuthiwa ushaye ingane ngezimpama phambi kwezinye, osekwenze ingane iphelelwe ukuzethemba, isisaba nokuya esikoleni ngenxa kathisha,” kuqhuba yena. Uthe lesi simo simphathe kabi kakhulu ngoba isimo somzukulu wakhe uyasazi futhi uqale ukungenwa ngabadala eseneminyaka eyisikhombisa. Uveze ukuthi akaphikisani nokuthi lo mfundi agunde kodwa ubecele ukuthi isikole simnike isikhashana ukuze akwazi ukumenzela usiko ngendlela efanele kuqala. Isazi samasiko uDkt Velaphi VVO Mkhize, sithe ukungenwa abadala yinto umuntu azalwa nayo. “Bayazikhethela ukuthi baqala nini ukuziveza kumuntu kangangoba uma beziveze ingane isencane kakhulu kuyaye kuhlatshwe imbuzi kucelwe ukuthi bathi ukuyilinda. Awukho umgomo futhi obekiwe ukuthi abadala uma bekungenile kumele wenze ngawo kodwa kuya ngokuthi ungenwe yidlozi elalithandani. Ngasohlangothini lomfundi, kuyacaca ukuthi wangenwa yidlozi elalingathandi ukugunda yingakho engagundi,” kusho uMkhize. Okhulumela uMnyango wezeMfundo KwaZulu-Natal, uMnuz Muzi Mahlambi, uthe isenzo sokushaywa kwabafundi ezikoleni asemukelekile “Odabeni lokugunda, sigqugquzela abafundi ukuthi baqikelele ukuthi izinwele zabo zihlanzekile noma ngabe ukubeka kwabo izinwele kuhambisana nezinkolelo zabo,” kusho uMahlambi. Okhulumela amaphoyisa KwaZulu-Natal, uCaptain Nqobile Gwala, uthe kuvulwe icala lokushaya esiteshini samaphoyisa eNanda.