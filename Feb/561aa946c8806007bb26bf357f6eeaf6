UJula usho lokhu emuva kokuthi amaphoyisa ethole izidakamizwa, abopha nabasolwa. Amaphoyisa ophiko olulwa nokushushumbiswa kwezidakamizwa nezibhamu, ebambisenei namaphoyisa eTask Team yasePhoyinti, abophe amadoda amabili aneminyaka engu-39 no-44 eBallito ashaqa izidakamizwa ezingabiza uR3 million. Lawa madoda bekulindeleke ukuthi avele eNkantolo yeMantshi KwaDukuza izolo. Okhulumela amaphoyisa esifundazweni, uColonel Thembeka Mbele, uthe amaphoyisa athole ulwazi ngabantu abebedayisa izidakamizwa e-Ozard Way eBallito, abe esenikela khona. Kule ndawo afike athola izingcezu ezingu-6 400 ze-rock cocaine, i-rock cocaine enhlanu ebingakasikwa, ezinye izigcezu ezinkulu ezingu-12 ze-rock cocaine, opulastiki abayisikhombisa abanempuphu okusolakala ukuthi bekuyi-cocaine engu-5kg nenye i-cocaine ebigoqwe ngopulastiki, isisindo sayo esingu-2kg. Lezi zidakamizwa kuthiwa zingabiza uR3 million. Abasolwa ababili baboshiwe, bagcinwa esiteshini samaphoyisa eMhlali ngecala lokutholwa nezidakamizwa.