Umthombo weSolezwe uthe kungenzeka ukuthi ukubulawa kwezelamani kuhlobene nombango wasemakhaya. Umthombo ongathandanga ukudalulwa uthe izelamani, okuvele ukuthi ezakwaMpungose eMlalazi, eShowe, bezizihlalele ziziphuzela isiphuzo ngaphansi kwesihlahla eduze kwendlela ngesikhathi kudlula amadoda amabili evulela ngenhlamvu ebhekise kuzo. “Namanje sisethukile ngoba asisazi isizathu sokudutshulwa kwezelamani. Ukudutshulwa kwabantu ehostela sekuyinto esithanda ukuba yinsakavukela,” kusho umthombo. Uthe babalelwa kwabayisithupha abantu ababulewe ezivuvabeni ezehlukene ehostela ngempalasonto edlule. Abanye kuthiwa badutshuliwe kanti abanye bagwazene. Okhulumela inhlangano yabasemahostela, Ubumbano lwamahostela, uMnuz Mthembeni Thusi, uthe enye yezinkinga eyenza kube lula ukudutshulwa kwabantu wukucinana kwemijondolo. “Sidlulisa amazwi enduduzo emndenini. Ukucinana kwemijondolo emahostela nakho kunomthelela ongemuhle njengoba kulula ukuthi umuntu adubule, abaleke asithele engabonwa,” kusho uThusi. Unxuse ukuthi kube nokubekezelelana emahostela futhi abantu bangaziphindiseleli kodwa bayeke amaphoyisa enze umsebenzi wawo. Okhulumela amaphoyisa KwaZulu-Natal, uCaptain Nqobile Gwala, ukuqinisekile ukubulawa kwezelamani. “Kuvulwe amacala okubulala esiteshini samaphoyisa KwaMashu. Kusolwa ukuthi abasolwa ababili badubule babhekisa kwabandawonye abebehleli eduze kwesihlahla eduze kwendlela. “Kushone izelamani zabesilisa ezimbili kwathi oyedwa wazo waphunyuka wabaleka,” kusho uCaptain Gwala.