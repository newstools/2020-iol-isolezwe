Lo msolwa oneminyaka engu-28, ongunogada, ubekwe amacala amathathu okubulala emuva kwesigameko esenzeka eNtshongweni ngonyaka odlule, lapho kwashiswa khona abesilisa abathathu bengaphakathi endlini kubo. Uboshwe ngoMsombuluko esemsebenzini eSiphingo ngemuva kophenyo oluthathe izinyanga eziyisishiyagalolunye. Uphenyo lwamaphoyisa luveze ukuthi lo msolwa uyathinteka esigamekweni sokubulawa kukaMnuz Thabo Maphumulo, Mnuz Siboniso Shabalala noMnuz Siyabonga Shabalala abashiswa bangqongqa ngesikhathi besekhaya. Amaphoyisa aphinde athola nokuthi umsolwa uhlobene nabagilwa. UKhomishana wamaphoyisa KwaZulu-Natal, uLt General Khombinkosi Jula, uncome umphenyi wecala ngokubekezela kwakhe njengoba kade ephenya leli cala. “Lokhu kubopha kuthumela umyalezo kulabo abenza ubugebengu ukuthi ayikho impunga yehlathi, sikholwa ukuthi ukuboshwa kwalo msolwa kuzokwenza ukuthi umndeni usivale isahluko sokubulawa kwezihlobo zawo,” kusho uJula.