Laba basolwa abaneminyaka engu-27 no-36 kuthiwa baboshwe ngamaphoyisa ophiko lwe-visible policing eMkhomazi nonogada abazimele ngoLwesibili kanti bekulindeleke ukuthi bavele izolo eNkantolo yeMantshi eThekwini ngecala lokubamba inkunzi, ukugqekeza nokutholwa nempahla eyebiwe. isitatimende samaphoyisa siveza ukuthi ngoLwesibili amaphoyisa ehambisana nonogada abazimele bebelandela ulwazi ngamadoda abesolwa ngokubamba inkunzi. Leli thimba linikele eMlaza naseLamontville lapho lawa madoda kusolwa ukuthi abegcina khona izimpahla ezebiwe. Kube sekuseshwa kule mizi ekulezi zindawo kwatholwa amabhuzi ezingane, amajakhethi amadoda, ithelevishini, izingubo namabhokisi amabili ama-ARV’s nezinye izimpahla zokwebiwa. Abasolwa abaficwe kulezi zindlu babe sebecelwa ukuthi baveze amaphepha okuthi ngezabo behluleka babe sebeboshwa. Okhulumela amaphoyisa KwaZulu-Natal uColonel Thembeka Mbele, uthe ngoFebhuwari 4 nonyaka ngabo 6, umshayeli weloli oneminyaka engu-46 wayehamba ngomgwaqo * -Avenue East eSiphingo ngesikhathi ehlaselwa yiqulu lamadoda. Lawa madoda kuthiwa amphoqa ukuthi asuke esihlalweni somshayeli abe eselayisha amabhokisi ezingubo kwi-quantum abaleka. Kwavulwa icala lokubamba inkunzi eSipingo ukuze kuphenywe. Kwesinye isigameko kuthiwa ngoJanuwari 16, 2020 owesifazane oneminyaka engu 36 wahamba kwakhe oku-Oak Avenue eWyebank eya emsebenzini. Esebuya waqaphela ukuthi umnyango wangaphambili endlini owawukhiyiwe uhlephuliwe, izimpahla zakhe okubalwa ithelevishini nokunye zebiwe. Kwabe sekuvulwa icala lokugqekeza esiteshini samaphoyisa ePinetown. Laba basolwa babuye bayamaniswa necala lokugqekezwa kwemoto eyayithwele amabhokisi ama-ARV’s eMaydon Wharf.   