Lokhu kuvezwe nguNgqongqoshe wezokuThuthukiswa koMnotho ezokuVakasha nezeMvelo KwaZulu-Natal uNkk Nomusa Dube-Ncube, ngesikhathi ekhuluma ngezinhlelo zomnyango wakhe okuhloswe ngazo ukuthuthukisa umnotho wesifundazwe. UNkk Dube-Ncube uthe isifundazwe sinomthamo wabantu abaningi abavela emazweni angaphandle okungakhathalekile ukuthi bafika ngokwamabhizinisi noma ngenhloso yokuzozijabulisa. Uthe basebenzisa izindiza ezisuka emazweni nezifikela eKing Shaka International Airport eseThekwini, ngakho-ke uma isinqumo sigcina sithathiwe kungathikameza umnotho wesifundazwe. “Sifuna ukukhulisa ukutshalwa kwemali, ngakho sifuna osomabhizinisi bahambe ngokukhululeka bephuma noma bengena esifundazweni ukwenza amabhizinisi ngaphandle kokuchithekelwa isikhathi,” kusho uNkk Dube-Ncube. Uthe izibalo ziveza ukuthi bangu-6 million abagibeli abasebenzise isikhumulo sezindiza iKing Shaka International Airport ngonyaka odlule nokuwukukhula ngo- 6.5% uma kuqhathaniswa no-2018. NgoDisemba babengu-616 000 abagibeli iningi labo belivela ezifundazweni ezihlukene bese kuthi u-9% kube ngabavela kwamanye amazwe. Ungqongqoshe ugcizelele ukuthi inhloso yohlelo i-Aerotropolis Master Plan olwethulwe nyakenye, ukukhulisa izinga lokusetshenziswa kwezindiza kuleli ngakho ukumiswa kwezindiza zakwa-SAA , kungaluphazamisa lolu hlelo. Ngaphandle kokumiswa kwezindiza zale nkampani okulindeleke kwenzeke ekupheleni kwenyanga, ne-Eastern Cape izothinteka njengoba nakhona zizomiswa izindiza ezikhumulweni ezimbili, e-East London nasePort Elizabeth. UNkk Dube-Ncube udlulise nokukhathazeka ngokungcola okuthuthelwa emfuleni uMdloti, nokungagcini ngokubulala izilwane ezihlala neziphila kulo mfulo kodwa kuphinde kungenele olwandle. Kumanje bakhathazekile ukuthi kungaba nomphumela omubi ezilwaneni nakubantu ababhukuda olwandle. “Sekujutshwe izikhulu zomnyango ukuthi zixoxisane nababhekele ezamanzi nokuthuthwa kwendle kuMasipala waseThekwini, ukuze baqhamuke nombiko ogcwele ekutheni iyini imbangela yokungcola kwalo mfula nanokuthi yikuphi okumele kwenziwe ngokushesha,” kusho uNkk Dube-Ncube.