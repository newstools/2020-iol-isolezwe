Izolo, uNkk Ntombi Mkhize weSisters Spaza Shop eseLindelani utshele Isolezwe ukuthi uyakwazi ukudayisela amakhasimende akhe amathikithi okugibela ibhasi, yikhadi likagesi nokuwasiza ukuthi akhokhele iDStv nezinye izinsiza akade ezikhokhela ezitolo ezinkulu noma eposini. Uthe wasizwa yi-A2Pay emnike umshini owenza ukuthi akwazi ukwenza konke lokhu yize eselokishini. “Umshini wakwa-A2Pay uyasiza kakhulu ngoba angigcini ngokudayisela abantu ukudla nezinye izimpahla ezitholakala espaza kodwa ngiyakwazi ukwenza imali eyengeziwe ngokudayisa i-airtime, ugesi, ukubasiza ukukhokhela iDStv nokunye okuningi. Selokhu ufikile lo mshini ngiyakwazi ukubona ukuthi ngenze malini ngosuku, ngesonto nangenyanga nokuthi yiziphi izimpahla ezithengwa kakhulu,” kusho uNkk Mkhize. Uthe ngoDisemba wenze imali engcono kunaleyo ajwayele ukuyenza ngoba lo mshini uyamsiza ukuthi angenelwe yimali nangokudayisa ezinye izinto. Eminyakeni emihlanu ezayo uNkk Mkhize uhlela ukuba nendawo edayisa ukudla okuthengwa ngabezipaza ngokubambisana nozakwabo abangaphansi kohlelo lwe-A2Pay. I-A2Pay ayisebenzi yodwa ukusiza abantu bamaspaza kodwa isebenzisana neSA SME Fund exhasa osomabhizinisi abancane neJobs Fund esiza ukuthengela osomabhizinisi imishini ye-A2Pay nokuqinisekisa ukuthi kudaleka amathuba omsebenzi. UMnuz Vuyo Tetyana, oyiMonitoring and Evaluation Manager kwiJobs Fund, uthe osomabhizinisi bathola umshini wakwa-A2Pay ngosizo lweJobs Fund bese bebekelwa umbandela wokuthi baqashe umuntu oyedwa ozosebenzisa lo mshini. “Inhloso yethu wukudala amathuba omsebenzi eNingizimu Afrika, sisebenzisana nezinhlangano ezihlukene okubalwa i-A2Pay, SA SME Fund nezinye ukwenza lokhu,” kusho uTetyana. UMnuz Ketso Gordhan, oyisikhulu esiphezulu seSA SME Fund, uthe bona babolekisa imali kubanikazi bamaspaza abangaphansi kohlelo lwe-A2Pay ukuze bakwazi ukuthuthukisa amabhizinisi abo. Uthe izipaza zibalulekile ngoba ziletha impahla ehlukene kubantu futhi manje seziletha nezinsiza ebezitholakala edolobheni emakhaya. “Siyajabula ukuthi kunabantu abafana noNkk Mkhize okwazi ukwenza imali ebhekile ngenyanga e-spaza sakhe. Useze waboleka imali kwiSA SME Fund ukuze athenge i-spaza sesibili. Lokhu kuyakhombisa ukuthi ama-spaza ngamabhizinisi anenzuzo,” kusho uGordhan. UDkt Judy Dlamini, onguMqondisi SA SME Fund, uthe bayakujabulela ukusebenza nosomabhizinisi abafana noNkk Mkhize ngoba basebenza ngokuzikhandla ukudala amathuba omsebenzi. UNkk Tina Masona oyisikhulu esiphezulu se-A2Pay uthe umshini umunye ubiza uR15 000 bese umnikazi we-spaza ethola uqeqesho oludla phakathi kukaR20 000 noR30 000. Uveze ukuthi ziwu 453 izipaza ezinemishini ye-A2Pay KwaZulu-Natal, zibe wu-1 500 ezweni jikelele. Kulo nyaka bahlose ukusiza abanikazi bama-spaza abawu-800 kuya ku-3 000.