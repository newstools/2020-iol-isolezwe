Ikhansela kuthiwa laqasha indodakazi yalo yaba wunobhala kwamasipala futhi linika izihlobo zalo kuphela amathenda. NgoLwesibili amakhulu abantu baseDumbe agasele emahhovisi kamasipala eyothula izikhalo zawo mayelana nekhansela kwagcina sekubheduka udlame, kwacekelwa phansi amahhovisi omkhandlu nokuholele ekutheni kuboshwe abantu abawu-107. Ababhikishi bangene ngendlovuyangena ezitolo beba izimpahla. Elinye lamaphoyisa ebeliqaphe isimo lilimale kanzima emva kokushywa ngetshe ngamabhikishi. Ababoshiwe bavele eNkantolo yeMantshi yaseDumbe izolo, badedelwa ngebheyili kaR500 umuntu emunye. Icala lihlehliselwe u-Ephreli 6. Baboshwe mayelana necala lokudala udlame emphakathini, ukucekela phansi impahla, ukushiswa nokushaya. Omunye wabaholi bomphakathi okhulume neSolezwe kodwa wacela ukungadalulwa ngoba ethi usethola izinsongo zokubulawa, uthe bazoqhubeka nombhikisho wabo kuze kuba ikhansela labo liyaxoshwa. “Sesanele yikhansela lethu likhohlakele, kumele lihlale ekhaya sinikwe omunye umuntu ozosebenzela umphakathi ngokuthembeka,’’ kusho umholi. Izolo uNobhala we-ANC KwaZulu-Natal, uMnuz Mdumiseni Ntuli, uhambele eDumbe lapho ebeyohlangana nobuholi besifunda ukuthola isixazulula. Imizamo yokuthola uNtuli ayizange iphumelele ngoba ucingo lwakhe belukhala lungabanjwa. Umyalezo athunyelelwe wona kuze kwashaya isikhathi sokuchicilela engawuphendulile. Nemizamo yokuthola uMkhulumeli we-ANC KwaZulu-Natal, uMnuz Ricardo Mthembu, nayo ayiphumelelanga. Ucingo lwakhe belungangeni. UKhomishana wamaphoyisa KwaZulu-Natal, uLt General Khombinkosi Jula, uzigxekile izenzo zodlame ezenzeke eDumbe kwesinye sazo okuhlaselwe namaphoyisa. “Sohlale sisiqinisa isandla uma sibhekana nemibhikisho enodlame. Ngifisa ukubonga amaphoyisa ngokuqinisekisa ukuthi labo abebedala udlame eDumbe bayaboshwa. Sinxusa ababhikishayo ukuthi bakwenze lokho ngokuthula,’’ kusho uJula.