UMaphumulo kuthiwa ubengekho emsebenzini ngesikhathi edutshulwa. UKaunda uthe kusolakala ukuthi imoto ebihamba ohlangothini lomgwaqo olufanayo nolukaMaphumulo, ivulele ngenhlamvu ibhekise emotweni kamufi eyiToyota Corolla eluhlaza okwesibhakabhaka, washona esendaweni yesigameko. UMaphumulo obeneminyaka engu-44 uqale ukusebenza emkhandlwini ngonyaka ka-2000. Ubesebenzela esiteshini samaphoyisa omkhandlu saseVerulam. “Noma ngubani obulala iphoyisa, usuke evukela uMbuso. Sicela noma ngubani emphakathini ozibonele kwehla lesi sigameko ukuba anikezele ngolwazi emaphoyiseni,” kusho uKaunda. Ube esenxenxa amaphoyisa ukuba asheshise uphenyo lwawo ngokubulawa kukaMaphumulo, aqinisekise ukuthi bayaboshwa ababulali bakhe. UKaunda ube esedlulisa amazwi enduduzo ewabhekise emndenini nakubangani bakaMaphumulo. Umthombo waleli phephandaba, ocele ukungadalulwa igama lawo, uveze ukuthi uMaphumulo ubebuye abe namatekisi ahamba emzileni osuka eBhamshela aye oThongathi. “Kuyaxaka ukudutshulwa kwakhe ngoba akukho zinxushunxushu kulo soseshini osebenzela izimoto zakhe.” Okhulumela amaphoyisa kamasipala, uSuperintendent Boysie Zungu, uthe bebengakwazi ukuthi uMaphumulo ubengusomatekisi. UZungu uthe abakwaziyo wukuthi ubeyiphoyisa nje kuphela, okuhlangane namatekisi kungabuzwa kusoseshini okuthiwa ubesebenzela kuwona. Okhulumela amaphoyisa KwaZulu-Natal, uColonel Thembeka Mbele, uthe kuphenywa icala lokubulala emuva kokudutshulwa kukaMaphumulo ngoyaba lwezinhlamvu.