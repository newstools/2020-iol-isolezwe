UKHALA ngokudembesela kwamaphoyisa umndeni waseKhobongwaneni, eTaylors Halt, ngaphandle kwaseMgungundlovu, osuphila ngokuhlala ucashile ngenxa yokusaba emuva kokubulawa kwamalungu omndeni amane kwashiswa nomuzi. Ilungu lomndeni wakwaNgcobo elingathandanga ukudalulwa igama ngenxa yobucayi bodaba, litshele Isolezwe ngobunzima bempilo kulandela ukuhlaselwa kwabo. Lo mndeni uthi yize sekubulewe abantu abane bomndeni, akukho nelilodwa icala eselibophe abasolwa noma bathole umbiko emaphoyiseni ukuthi kuqhubekani ngamacala. Isolezwe ngenyanga edlule libike ngokuhlaselwa kwalo mndeni, okwashiswa kuwo umuzi nezimoto ezine ezazipake egcekeni. Kwabulawa nelungu lomndeni lesifazane. Badutshulwa behamba ngemoto, abane basinda. Lesi sigameko silanywa ezinye ezimbili zangonyaka odlule ngo-Okthoba okwabulawa kuso uMnuz Mawele Ngcobo nendodana yakhe uMnuz Vezokuhle Ngcobo. Nabo badutshulwa behamba ngemoto. Kwabulawa noMnuz Abel Ngcobo, naye owadutshulwa ehamba ngemoto. Lo mndeni unebhizinisi lamatekisi. Ilungu lomndeni elikhulume neSolezwe lithe impilo isinzima ngoba abasakwazi ukuphumela emnyango. “Kumanje siphila njengezinyamazane, sihlala sicashile ngoba asazi ukuthi sizohlaselwa nini. Impilo isinzima kakhulu emndenini. Ngisho nezingane ezifunda isikole kunzima ukuba sizidedele ngoba asazi ukuthi zizohlaselwa yini. Sikhala kakhulu ngophenyo lwamaphoyisa. Isigameko sokugcina sihlaselwa ngenyanga edlule, amaphoyisa afika ngaleso sikhathi angabuye abuya ukuzolanda izitatimende. Kumanje asazi kwenzekani. Asiphephile,” kusho ilungu lomndeni. Okhulumela amaphoyisa KwaZulu-Nata,* uCaptain Nqobile Gwala, unxuse umndeni ukuba uye esiteshini uyokhuluma nobuholi. “Singawuyala umndeni ukuba uye esiteshini saseTaylors Halt ucele umphathi wesiteshi uma ungagculisekile ngophenyo,” kusho uCapt Gwala. Lo mndeni uveze ukuthi awusazi isizathu esenza bahlaselwe. “Ngisola umona ngokuhlaselwa kwethu kodwa angazi ukuthi usukaphi lo mona, asibazi ababulali,” kuphetha ilungu lomndeni.