KUSOLWA ukuthi ibisaba ijele indoda yaseJozini evele yavulela ngejubane, yaziphosa edamini lendawo elikhulukazi phambi kwamaphoyisa abezoyibophela izinsolo zokubulala. Umufi, uMnuz Themba Nyawo (45), kuthiwe ubelandwe ngamaphoyisa aseThekwini aphenya amacala obugebengu obuhleliwe, waziphosa edamini phambi kwawo. Umthombo olwazi kahle udaba, uthi le ndoda ibingaphandle ngoshwele ecaleni elithize ebiboshelwe. Umthombo uthi le ndoda ivele yathi ngeke yona ilunge ukuyohlala ejele. "Uqale wanqaba ukuboshwa, elwa namaphoyisa wagcina egobile uphondo wavuma. Ucele amaphoyisa ukuba amuhambise ayolanda izimpahla zakhe bese eyomvalele, endleleni ucele ukuchama ngasedamini. Athe amaphoyisa esamile naye lapho wagijima waziphosa edamini wacwila,’’ kuchaza umthombo osondelene nodaba, ongathandi ukuvela. Uqhube wathi amaphoyisa avele aphithana amakhanda emuva kwalesi senzo. Kuthunyelwe abatshuzi bafika babona sengathi indawo ayimile kahle, bangakwazi ukungena. Emuva kwezinsukwana, kubonakale isidumbu sendoda sesintanta edamini, kubonakala ukuthi iphangalele ngenxa yokungenwa amanzi. Idamu laseJozini lingelinye lamadamu amakhulukazi nasabisayo esifundazweni KwaZulu-Natal futhi kuthiwa kunezilwane eziyingozi. Umthombo uthi umndeni kamufi nengxenye yomphakathi ishaya amakhala, basola ukuthi kukhona amaphoyisa angakuxoxi kahle ngesigameko. Lokhu kusola kuholele ekutheni kucelwe uphenyo olunzulu. Okhulumela amaphoyisa KwaZulu-Natal, uCaptain Nqobile Gwala, uqinisekise udaba wathi ngeke baphawule kakhulu ngoba ludluliselwe ezandleni ze-IPID ephenya ukusebenza kwamaphoyisa. Okhulumela lolu phiko, uMnuz Seisa Sontaga, uthe belungakafiki kubona kodwa waba wumuntu osazoqhubeka athole kahle ngalo.