Leli thimba elifaka izikhulu zoMnyango wezokuThutha nokuPhepha KwaZulu-Natal, ezophiko lwezokuthutha emkhandlwini weTheku, amalungu enhlangano yosomatekisi iSouth African National Taxi Council (Santaco) namaphoyisa lisungulwe nguNgqongqoshe wezokuThutha nokuPhepha KwaZulu-Natal, uMnuz Bheki Ntuli. UNtuli uphinde wayalela leli thimba ukuba lithole ukuthi yini isisusa somsindo kusoseshini waseMpumalanga. NgoLwesibili bekunomhlangano eHammarsdale ngenhloso yokuthola isisombululo. Usihlalo weSantaco eNtshonalanga yeTheku uMnuz Mathula Mkhize ethula umbiko wabo emhlanganweni ukhale ngezinkinga eziningi kubalwa nokuthi usoseshini waseMpumalanga awunabo ubuholi. UNtuli uyalele ithimba lakhe ukuba liqhubeke nokuxoxa namalungu kasoseshini. “Sizibophezele ekuqedeni udlame embonini yamatekisi kodwa lokhu ngeke sikuzuze uma amalungu ososeshini engathobi, kuyakhathaza ukuthi yinqwaba yabantu esibulewe ngenxa yombango wangaphakathi kulo soseshini waseMpumalanga kule minyaka edlule,” kusho uNtui. Uthe uma ososeshini bengenawo umthethosisekelo obalawulayo udlame ngeke luphele. UNtuli uthe imali eqoqwa ngendlela engekho emthethweni ivamise ukusetshenziselwa ukuqasha abaqaphi iphinde ikhokhele izinkabi. Uqinise idolo amalungu kasoseshini wathi izinkinga zawo ezikhona kubalwa nemvume yokusebenza zizolungiswa khona maduze. Unxuse amalungu alo soseshini ukuba abumbane, aphinde abike amalungu abhebhethekisa udlame.