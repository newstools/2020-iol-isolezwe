Laba bafundi sebehlale izinsuku ezintathu ngaphandle kwalesi sikole. Abazali babo abese bethenge nomfaniswano bathi uthishanhloko walesi sikole wathi abathenge umfaniswano izingane uzozimpintshisa ngoba zincane, ngoLwesithathu wazithatha wazifaka emakilasini kodwa wathi kumele zivivinywe, uzothatha eziphase lezo zivivinyo kuphela hhayi zonke. UMnuz Xolani Mkhize oyikhansela (PR EFF) uthe izingane zathengelwa umfaniswano ngoba uthishanhloko ethe nakuba kugcwele kodwa uzokwazi ukuzimpintshisa ngoba usalindele amakilasi angomahamba nendlwane. “Lezi zingane ziyisikhombisa kuphela zonke ezendawo bezifunda eMbaliyethu Primary nakwezinye eduze kwalesi sikole, ngokwazi kwethu izingane ezifunda esikoleni esingumakhelwane yizona okumele zithathwe kuqala. Uthishanhloko nguye ofonile ngoLwesibili wathi asizilethe izingane ngakusasa. Indaba yoniwe ukuthi uma sesizilethile athi zisazovivinywa, sanqaba, ngoba sibona ukuthi kungenzeka athi zonke zifeyilile. Sibuze ukuthi ngabe lezi zivivinyo zigunyazwe umnyango yini, ngoba thina sazi ukuthi iriphothi yilona elikhomba ukuthi umfundi uphasile noma ufeyilile. Ngicele ukuthi asikhombise umgomo wesikole othi akubhalwe lezi zivivinyo, wehluleka ukusivezela lokho. Izingane wazikhiphela ngaphandle wathi kugcwele. Sinqume ukuthi zihlale kanje ngoba siyakholwa ukuthi isikhala salezi zingane ubesesihlelile njengoba ethe asizilethe,” kusho uMkhize. Omunye wabazali balaba bafundi ongathandanga ukudalulwa, uthe akahambisani naleso sivivinyo ngoba kusho ukuthi izingane zendawo zizozithola zintatha ngenxa yokuthi othisha bafuna abafundi ‘abangokhilimu ‘ abaziyo ukuthi bazokwenza umsebenzi ube lula. “Zonke izikole zalapha ziyawenza lo mkhuba manje siyabuka ukuthi lezi zingane ezingahlakaniphile zona kuthiwa azifunde kuphi.Yebo kugcwele kodwa isikhala salezi zingane sikhona ngoba uthishanhloko wathi azize. Izingane zithoswa yilanga ngaphandle kwesango zilindile, asisakwazi ukuyofuna kwezinye izikole ngoba sesithenge nomfaniswano. Okubi ukuthi abanye othisha sebekhuluma amagama ayiziswana ezinganeni. Sebefaka ipolitiki kanti asingene lapho silwela imfundo yezingane zethu ngoba sikholwa ukuthi kumele zifunde lapho zihlala khona,” usho kanje UMnuz Sihle Mlotshwa okhulumela uMnyango wezeMfundo KwaZulu-Natal, uthe kuzothunyelwa abahloli ukuthi bazobheka lolu daba, wathi izivivinyo eziveza ukuthi umfundi angawenza yini uGrade 8 noma cha azigunyaziwe umnyango. “Lolu daba sisazolubheka sikhulume nothishanhloko,” kusho yena.