Umufi, uNksz Nonhle Nyawuza (32), uthumele unina umyalezo eziqophe izwi obuthi uyaxolisa ngazokwenza ngaphambi kokuthi atholakale esezikhungile nabantwana bakhe. UNksz Nyawuza kuthiwa ubexakwe yizinkinga zemali nokuntula umsebenzi obekwenza kube nzima ukukhulisa izingane eyedwa. NgeSonto kuthiwa umufi ufikelwe umuntu abemkweleta ezomfuna imali ezalayo ayiboleka. Kubikwa ukuthi izolo bekuzofika umalume wezingane ezozithatha zonke ziyohlala naye khona ezozifunela nesikole kwazise bezingafundi. Omakhelwane bathe uNksz Nyawuza ufike kuqala ekuseni lapho kugadwa khona izingane eyozilanda kanti uzozibulala. Kusolakala ukuthi uqale ngokudlisa umuntu wokubulala amagundane izingane zakhe ezindala uLuthando no-Akhona abaneminyaka engu-12 no-10, wabe esezithuma esitolo ukuthi aziyombolekela imali kanti uzosala akhunge lezi ezimbili eneminyaka emine uLwandile nenonyaka nezinyanga eziyisithupha uKhwezi. Kuthiwa lezi zingane ezindala sezibuya esitolo zizithele phezu kwezidumbu zezingane zakwabo zilenga eduze nesikanina endlini ebezihlala kuyo noninakhulu. Zibe sezimemeza, zikhala zihlaba umkhosi. Lezi zingane ezimbili ziphuthunyiswe esibhedlela ziyokwelashwa zimpompwe umuthi wamagundane eziwudliswe wunina. Umakhelwane uNksz Zonke Maphaphu, okunguye nomunye wesilisa abafike baqaqa abashonile, uthe ubone uLuthando engena ngewindi ngoba umnyango ubuvaliwe, maqede waphuma esekhala. “Ukhale wathi asisize unina ngoba uyazibulala. Sifike sasika intambo abezikhunge ngayo izidumbu sazibeka embhedeni. Sibize omakhelwane, sabe sesishayela unina kamufi ucingo. Sishayele amaphoyisa ucingo nawo angatholakala sabe sesibiza iReaction Unit,” kusho uNksz Maphaphu. Uchaze umufi njengomuntu obethula, obezikhululekele futhi engakhombisi zimpawu zokuthi unezinkinga. Umngani kamufi kwiWhatsApp ongathandanga kudalulwe igama lakhe ephepheni, uveze umyalezo kaNksz Nyawuza obuthi “Ngiyaxolisa nginithanda nonke” maqede wafaka uphawu lwenhliziyo. Unina kamufi, uNksz Gloria Nyawuza ubuye emsebenzini wasidinda isililo. Akathandanga ukukhuluma nabezindaba. Ikhansela lendawo, uMnuz Fakazi Mdletshe, lithe lithole kwiWhatsApp ukuthi uNksz Nyawuza uzikhunge nezingane. UMdletshe uthe ushiye umhlangano abekuwona waphuthuma endaweni yesigameko. “Sishaqekile, yisigameko esithusayo lesi. Sicela umphakathi usebenzisane namakomiti uma unezinkinga onazo ukuze kungaze kufike ekutheni umuntu athathe isinyathelo esinjengalesi. Uma kuwukuthi bekuyinkinga yezingane besingangenelela izingane ziqhubeke zifunde, uma bekuwukuthi uyakweleta, besingazama izindlela zokuthi singenele akwazi ukuthi aphume kuleyo nkinga kunokuthi agcine ethathe umphefumulo wakhe,” kusho uMdletshe. Okhulumela amaphoyisa KwaZulu-Natal uBrigadier Jay Naicker, uthe amaphoyisa aphenya amacala amabili okubulala nedokodo ngokushona komuntu.    