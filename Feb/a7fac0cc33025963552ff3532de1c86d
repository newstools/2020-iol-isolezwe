Amalungu eScopa izolo atshele aboMnyango wezamaBhizinisi kaHulumeni ukuthi awajabulile neze ukuthi kule minyaka emibili i-SAA ayizange ilethe izitatimende zabo zezimali, okuyinto ephoqelekile ngokomthetho. Umthetho owengamela ezezimali zomphakathi uyaphoqa ukuba izinkampani ezingaphansi kukahulumeni zilethe izitatimende zezimali njalo uma kuphela unyaka wezimali. USihlalo wekomiti, uMnuz Mkhuleko Hlengwa, uthe akwamukelekile lokhu okwenziwa yiSAA. Khonamanjalo uNgqongoshe wezamaBhizinisi kaHulumeni, uMnuz Pravin Gordhan, utshele ikomiti ukuthi udaba lwaseSAA basalusebenza. Uthe bazoqeda umsebenzi wabo ngoMashi bese bethula umbiko. Uthe kuqale ngoDisemba ngonyaka odlule imizamo yokuba kuhlengwe iSAA. Uthe ngokwakhe ubona iSAA isengahlengeka. 