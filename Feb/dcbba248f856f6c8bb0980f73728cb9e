AbakwaTransnet Port Terminals bathe bonke abantu abasemikhumbini yakwamanye amazwe abangena emachwebeni akuleli bazohlolwa. Bathe bafuna imininingwane yokuthi imikhumbi ime emachwebeni awu-10 akumaphi amazwe ngaphambi kokuthi ifike eNingizimu Afrika. Imikhumbi evela emazweni ane-coronavirus izobhalwa kolunye uhlu oluseceleni. Abasebenzi baseNingizimu Afrika, okubalwa abashayeli bemikhumbi abavumelekile ukudla, ukudla noma ukuphuza izinto abazinikwa wozakwabo abafika nemikhumbi yakwamanye amazwe. Uma kukhona umuntu ogulayo emkhumbini, lowo muntu akavumelekile ukuziphumela ngaphandle kokuthola imvume kwabaphethe ezempilo emachwebeni. Akekho umuntu ovela kwelinye izwe ovumelekile ukwehla emkhumbini ngaphandle kokuyalelwa ngababhekele ezempilo emachwebeni. Imikhumbi izobhekisiswa ukuqinisekisa ukuthi wonke umuntu uyahlolwa. Ngisho abahamba ngama-yatch abavumelekile ukuzehlela kodwa kufanele kuqinisekiswe ukuthi abaguli. Abashayela amabhanoyi angenisa imikhumbi echwebeni nalabo abasebenza nemikhumbi evela kwamanye amazwe bazogqoka ama-musk nama-gloves. Khonamanjalo uNgqongqoshe wezeMpilo eNingizimu Afrika, uDkt Zweli Mkhize, uthe i-coronavirus ayikafiki eNingizimu Afrika, waqinisa abantu idolo ngokuthi leli lizwe limi ngomumo ukubhekana nalesi sifo. Ngabo-12 emini yayizolo bebebalelwa ku-304 abantu ababulawe yi-coronavirus. Kuthiwa bangaphezu kuka-14 000 abalaliswe esibhedlela ngenxa yayo. IPhillipines ibike ukuthi sekushone owesilisa oyedwa kuleliya lizwe ngenxa ye-coronavirus, kuthiwa ubevakashele eWuhan, eChina, wase ebuya nesifo. NgoLwesihlanu iBotswana ikuqinisekisile ukuthi kunomuntu wakuleliya lizwe ophethwe yi-coronavirus. Okwamanje kalikho ikhambi le-coronavirus equbuke eChina. INational Institute for Communicable Diseases (Nicd) yiyona enemininingwane egcwele ngalesi sifo futhi eyazisa abantu ngokwenzekayo.