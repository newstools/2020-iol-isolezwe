UThanduxolo Mkhize ukhulume nabantu ukuzwa ukuthi balindeleni kuRamaphosa. UMotshwari Mofokeng wathatha izithombe.  KHANYISANI XULU waseMthunzini: Ufisa uRamaphosa akhulume ngokusebenza ngokukhulu ukuzimisela ekwakheni amathuba omsebenzi ngoba abantu baseNingizimu Afrika balambile kanti ayikho nemisebenzi. Uthi ufisa umengameli aphinde akhulume ngendaba yokuqeda amaLabour Brokers. Udaba lwaka-Eskom alusalanga ngaphandle njengoba ukucinywa kukagesi kulimaza izimpahla emakhaya.  UWONDER JACA waseNewlands: IPhini likanobhala weFederation for Radical Economic Transformation (FRET lizwakalise ukukhathazeka ngezinkinga ezintathu athi iNingizimu Afrika ibhekene nazo, wathi kubukeka sengathi zikhula minyaka yonke. Ubale inhlupheko, ukungalingani kwabantu nokwentuleka kwamathuba emisebenzi. “Sifisa nokuthi ukuthuthukiswa komnotho kube into yawo wonke umuntu ezweni lethu. Kungabi yinto yomntakabani njengoba bekuhlale kwenzeka eminyakeni edlule. Lezi zinkinga esengizidalulile zithint abantu abasha okuyibo abaholi baleli zwe ngomuso.” Alusalanga ngaphandle udaba lwe-Eskom ngoba liphazamisa kakhulu osamabhizinisi abamnyama.  UHLENGIWE NCAYIYANA waseNewlands West: Uthe isifiso sakhe ngukuthi umengameli akhulume ngokwakha amathuba emisebenzi ikakhulukazi abantu abasha ngoba bafundile kodwa bahleli emakhaya ngoba imisebenzi ayikho. “Yikhona okubalulekile engikulindele enkulumeni kamengameli. Okunye wudaba lokucishwa kukagesi, siyalimala kakhulu thina osamabhizinisi abancane ngoba uthola ukuthi ukudla esinakho kuyonakala ngaphambi kokufika kwesikhathi. Mina nginesikhungo sokunakekela abantwana, ngike ngihlangabezane nenkinga uma sekumele silungisele izingane ukudla, ugesi ungekho. ”  KHUMBULANI NDLOVU wakwa-K KwaMashu: “Ngilindele ukuthi uMengameli asinike incazelo ngodaba lokuhamba kukagesi. Ngingathokoza uma engazama ukulungisa lesi simo ngoba asikwazi ukuthi singaphila le mpilo yokuhanjelwa ugesi nsukuzonke kugcine kube yinto ejwayelekayo.”  NKULULEKO NDLOVU waseThekwini: Usihlalo we-Unemployed Graduate Movement KwaZulu-Natal, uthe ubengathokoza ukuzwa okuhlukile enkulumeni kamengameli. “Okumele akuthinte ukungabikhona kwemisebenzi emphakathini, nobugebengu abantu abasha abangena kubo ngenxa yokungayitholi imisebenzi.”