UMnyango wezangaPhandle eChina izolo uthe uhulumeni kamengameli wase-USA, uMnuz Donald Trump, umatasa ufaka ingebhe kubantu ngalesi sifo. Okhulumela lo mnyango, uNkk Hua Chunying, uthe asikho isidingo sokuthi kuvinjelwe abantu ukuthi beqe imingcele yasemazweni abo. “I-USA alukho usizo olubambekayo esinikeze lona. Ekwenzile ukuthi ifake ingebhe kubantu ngokuthi isabalalise izinto ezizokwenza ukuthi abantu babe novalo.” I-China National Health Commission ithe bangu-17 205 abantu okutholakale ukuthi bahaqwe yileli gciwane, abashone ngenxa yaleli gciwane bangu-361. Ngeledlule uTrump usayine incwadi evimbela abantu abake bavakashela eChina emasontweni amabili edlule ukuthi bangene e-US. Emuva kwale ncwadi, amanye amazwe afana ne-Australia, Italy, iJapan, iPakistan, iRussia neSingapore nawo enze okufanayo. UNkk Chunying uthe imingcele yala mazwe isondelene ngakho ukuvinjelwa kwabantu ukuthi beqe imingcele kuzodala uvalo nokwethuka. “Uma kubheduke isifo kwelinye izwe kumele ngabe kuyabanjiswana ukuze sinqandeke kungabi khona abasizakalayo.” Inhlangano yezempilo emhlabeni inxuse imiphakathi ukuthi iyeke ukusabalalisa izinto ezizodala uvalo kubantu ngalesi sifo. Inxuse amazwe omhlaba ukuthi udaba lokubheduka kwalesi sifo aluphathe ngobunono.