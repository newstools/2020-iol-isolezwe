NgoLwesithathu ekuseni kuvele ukuthi bawu-490 abantu ababulewe yi-coronavirus kanti bawu-24 324 okutholakale ukuthi banalesi sifo. Abantu ababalelwa ku-40 million baseWuhan, eHubei abavumelekile ukuthi baphumele ngaphandle, uma bedinga ukudla nezinye izinsiza, kufanele baxhumane nezikhulu zikahulumeni. Okwamanje ososayensi abakalitholi ikhambi le-coronavirus kwazise basacwaninga kanti leli gciwane selisabalele emazweni amaningi, okubalwa ngisho umakhelwane weNingizimu Afrika, iBotswana. UMnuz Azad Zangana, oyisazi sezomnotho eSchroder, uthe i-coronavirus yenza abatshalimali bahlale nemali yabo ngoba bafuna indawo ephephile lapho bezotshala khona imali yabo. Uthe njengoba kuqubuke i-coronavirus amafemu azovalwa kuthi noma evula ngeke kusho ukuthi azokwazi ukukhiqiza impahla elingana nobekufanele ayikhiqize ngaphambi kokuvalwa. Uveze ukuthi iChina inomnotho okhulayo emhlabeni jikelele, okusho ukuthi uma kukhona okubi okwenzeka khona kuphazamiseka wonke amazwe. “Bekulindeleke ukuthi umnotho waseChina ukhule ngaphezu kuka-6% kulo nyaka. Kodwa asazi noma kusazokwenzeka yini njengoba kuqubuke i-coronavirus. Uma lesi sifo siqhubeka, kusho ukuthi umnotho wase-Asia, Australia, Europe nowase-Afrika uzophazamiseka,” kusho uZangana. Uthe umkhakha wezokuvakasha nawo uzophazamiseka ngoba amaChina ayakuthanda ukungcebeleka kodwa manje ngeke aye ndawo. Isazi somnotho sakwa-Efficient Group, uMnuz Dawie Roodt, sithe i-coronavirus izophazamisa ezohwebo, ngebhadi nomnotho waseNingizimu Afrika uzophazamiseka ngoba umnotho waseChina yiwona obhekwayo emhlabeni jikelele. “Uma iChina iphazamiseka wonke umhlaba uyazwela. I-coronavirus izophazamisa umnotho wamazwe omhlaba nowalapha eNingizimu Afrika uzophazamiseka. Kubalulekile ukuthi wonke amazwe ayihlomele i-coronavirus ngoba ibhebhetheka ngokushesha,” kusho uRoodt.