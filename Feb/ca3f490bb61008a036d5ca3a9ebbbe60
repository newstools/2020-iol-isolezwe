I-ESKOM isimemezele ukuthi kuzoqhubeka kuze kushaye uLwesine kuleli sonto ukunqanyulwa kukagesi ngemuva kokuphoqeleka ukuwunqamula ngempelasonto ngenxa yokuthi ubungekho owenele. Abakwa-Eskom baveze ukuthi ugesi uzonqanyulwa kusukela ngo-9 ekuseni ukuze kugwemeke isiminyaminya esidalwa ukungabibikho kukagesi emgwaqeni ekuseni. "Noma singeke sikugweme ukunqanyulwa kukagesi ngezikhathi ezibekiwe, ukuze sehlise isiminyaminya emgwaqeni sizozama ukumisa ukunqanyulwa kukagesi kusukela ngo-6 kuya ku-9 ekuseni lapho okungenzeka khona," kusho i-Eskom esitatimendeni. Ithe awukho ugesi obhekelele izimo ezibucayi ngakho kufanele iwunqamule okwesikhashana ize ikwazi ukuba nogesi ezinqolobaneni zayo. “Siyaxolisa ukuthi ukunqanyulwa kukagesi kunomthelela omubi eNingizimu Afrika kodwa sithanda ukutshela abantu ukuthi amathimba ethu asebenza ngokuzikhandla ukuqinisekisa ukuthi ugesi awucinywa. Kulungiswa nengqalasizinda ukuze ugesi ungavele ucime nje. Ngempelasonto sisebenzisa udizili ukuphehla ugesi,” kusho abase-Eskom esitatimendeni. Isikhulu esiphezulu e-Eskom, uMnuz Andre de Ruyter, sithe ugesi usazonqamuka kulezi zinyanga eziwu-18 ezizayo ngesikhathi besazama ukuletha uzinzo enkampanini. Sithe mkhulu umonakalo owenzeke e-Eskom ngoba nengqalasizinda idinga ukulungiswa kodwa sizokwenza konke okusemandleni ukulungisa isimo. Ngesikhathi ude Ruyter ezama ukulungisa isimo, izinkampani zithe zifuna ukuzikhiqizela ugesi wazo ngoba kuyazishaya ukunqamuka kukagesi. Isikhulu esiphezulu seMinerals Council ebhekelele ukusebenza kwezimayini, uMnuz Roger Baxter, sitshele iBusiness Report ukuthi izimayini zinazo iziteshi zazo zikagesi kodwa zidinga imvume yokuthi zizikhiqizele ugesi wazo. Uthe ukunqamuka kukagesi kusho ukulahleka kwemali ngoba uma kuma umsebenzi izimayini ziyaphazamiseka. “Sicela uhulumeni alungise isimo e-Eskom kodwa avumele nezinkampani ezizimele ukuthi zizikhiqizele ugesi wazo. Ngeke kudle mali kahulumeni ukuthi sizikhiqizele ugesi futhi nabakhokhi bentela ngeke balahlekelwe lutho uma sizikhiqizela ugesi wethu. Lokhu kuzosiza ukuthi i-Eskom ilungise isimo sakhe ngaphandle kokukhathazeka ngathi,” kusho uBaxter.