UMqondisi wezeMpilo eSwatini, uDkt Vusi Magagula, uthe owesifazane kuvele ukuthi ungene eSwatini ngoFebruwari 6. Uthe ngolwazi abalutholile ubephuma eChina, wangena eNingizimu Afrika ngaphambi kokudlulela eSwatini. Njengamanje lo wesifazane uhlaliswe egumbini lakhe yedwa esibhedlela eMbabane, ukuze ahlolisiswe ngokuthatha igazi licutshungulwe njengoba engene esibhedlela egula enezimpawu zomkhuhlane. UDkt Magagula ucashunwe kwaSABC ethi kowesifazane bathole ukuthi unezimpawu zeCoronavirus ngoLwesihlanu, esegula. Uthe bayacabangela ukuthi wadlula esikhumulweni sezindiza i-OR Tambo wangena eSwatini, esebenzisa iNgwenya Port, engakabi nezimpawu zalesi sifo. Izolo ukhiphe isitatimende esithi lo wesifazane kutholakale ukuthi akanaso isifo emuva kokuhlolwa. “Ucwaningo luveze ukuthi lo wesifazane akanaso lesi sifo. Singasho futhi ukuthi akekho omunye osolwayo kuleli lizwe ukuthi unalesi sifo. Uphiko lwezifo ezithelelanayo, iNational Institute for Communicable Disease (NICD) lwaseNingizimu Afrika yilona oluveze ukuthi owesifazane akanayo iCoronavirus ngemuva kokuhlolwa.” UDkt Lwazi Manzi, okhulumela uMnyango wezeMpilo, kuleli, uthe abantu abangathuki ngoba udaba lowesifazane luyaphenywa ngoba okwamanje akucaci kahle ukuthi wangena kanjani kuleli, okungukuthi wafika ngendiza noma ngomkhumbi nokuthi eSwatini wangena kanjani khona. “Uma uphuma eChina, akusho ukuthi usuneCoronavirus. Kunezindawo ezaziwayo ukuthi zinabantu abahaqwe yilesi sifo ezifana neHubei. Okwamanje lo wesifazane asazi ukuthi wayephuma kuphi neChina. Okwamanje abantu mabakhululeke, isimo sisiqaphile uma kukhona okusolekayo sizobazisa,” kusho uDkt Manzi.