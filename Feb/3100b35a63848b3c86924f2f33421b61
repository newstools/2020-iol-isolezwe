UMnuz Zakhele Mhlongo ongomunye wabashayeli balezi zimoto, uthe basebenza ngaphansi kwezimo ezibucayi nsukuzonke njengoba kuyaye kudingeke ukuthi bayolanda abantu abangabazi ebusuku. Uthe sekukaningi abanye ozakwabo benzakaliswa yizigilamkhuba yize yena bekungakamehleli. “Lo msebenzi siwenza ngoba awukho omunye esinawo. Uyingozi kakhulu, ikakhulu ngezikhathi zebhizi uma kuphele inyanga,” kubalisa uMhlongo. Uthe ngaphambi kokuthi ame endaweni lapho abizwe khona uqale ahlolisise isibalo sabantu abame endaweni avumelene ngayo nomgibeli ombizile. “Uma ngiqhamukela kunabantu besilisa abangaphezu koyedwa ebusuku, ngivele ngidlule ukuphephisa impilo yami, kungcono uma kungabesifazane,” kuqhuba uMhlongo. NgoMsombuluko kuboshwe abasolwa abane abaneminyaka ephakathi kuka-21 no-25 okuthiwa bazame ukuduna umshayeli we-Uber. Okhulumela amaphoyisa KwaZulu Natal uColonel Thembeka Mbele, uthe laba basolwa bavelile eNkantolo yeMantshi yaseThekwini ngoLwesibili kanti bayathinteka emacaleni amaningi okudunwa kwezimoto zalolu hlobo lwezokuthutha.