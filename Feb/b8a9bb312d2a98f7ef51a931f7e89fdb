SEKUKHISHWE incwadi egunyaza ukuthi aboshwe obenguMengameli wakuleli uMnuz Jacob Zuma emva kokuhluleka ukuvela enkantolo ngoLwesibili. UZuma bekumele avele eNkantolo eNkulu yaseMgungundlovu ngecala lenkohlakalo elithinta izinsolo zokugwazelwa kwakhe yinkampani yaseFrance yezikhali, iThales, kodwa wangakwazi ngoba kubikwa ukuthi akaphilile kahle. Inkantolo ikhiphe incwadi egunyaza ukuthi aboshwe kulandela ukuthi abameli bakhe bengazange baveze incwadi esemthethweni eqinisekisa ukuthi uyagula. Ummeli kaZuma uMnuz Daniel Mantsha unikeze ijaji incwadi kadokotela wasesibhedlela samasosha, kodwa ijaji lithe alinaso isiqiniseko sokuthi lencwadi isemthethweni noma ibhalwe ngudokotela osemthethweni. Ekuseni ngoLwesibili umshushisi woMbuso u-Adv Billy Downer wazise inkantolo ukuthi bafuna kukhishwe incwadi egunyaza ukuboshwa kukaZuma. Uthe bafaka lesi sicelo ngoba uZuma akaze abanikeze ubufakazi bokuthi uyagula futhi akaze abazise ukuthi uphethwe yini le ebimqanda ukuthi avele enkantolo namhlanje. UDowner uthe baziswa kusanesikhathi ukuthi uZuma ngeke avele enkantolo, kodwa inkinga iqale sebengayitholi eminye imininingwane kubameli bakhe ngesimo sakhe sempilo. Ngesikhathi inkantolo isiguqile uDowner uchazele i-Independent Media ukuthi incwadi egunyaza ukuboshwa kukaZuma ilengisiwe, okusho ukuthi amaphoyisa ngeke ambophe njengamanje kodwa kuzolindwa kuze kushaye isikhathi sokuthi abuyele enkantolo la azoyichazela khona ukuthi kungani engavelanga ngoFebruwari 3, 2020. Uthe uma uZuma enikeza inkantolo impendulo engagculisi, angase abhekane nelinye icala. Uthe uma uZuma egula kumele ethule umbiko wesimo sempilo yakhe ovela kudokotela, ozofundwa ngasese. Icala lihlehliselwe u-Meyi 6 nonyaka.