UNksz Thulisile Khanyile (29) uthi umemeze kwaze kwavuka abesifazane abelele nabo ewodini ecela usizo kubahlengikazi abagcine bengamsizanga,waze wasizwa yiziguli abelele nazo, zambelethisa. Uthi wafika esibhedlela ngoLwesine enezinhlungu, udokotela wathi yize enamasonto angu-26 ezithwele isibeletho sakhe sesivulekile kuzomele alale ngoba usezobeletha. NgoLwesihlanu ebusuku izinhlungu zamqinisa waya kubahlengikazi eyobika ukuthi izinhlungu sezingaphezulu kwalezi abezizwa ngesikhathi efika ngayizolo. Uthi bathe akabuyele embhedeni alale. “Ngenza njengoba beshilo kodwa ngehluleka ukuthula ngakhala kwaze kwangena udokotela obedlula wezwa ngikhala. Wangihlola wase etshela abahlengikazi ukuthi ingane isiseduze. Ngizitshela ukuthi bazosondela bazongisiza kodwa lutho. Kwaze kwavuka iziguli ebengilele nazo zishintshana abanye bengihlikihla umzimba, abanye bengiphuzisa amanzi. Omunye uye kubo ubahlengikazi eyobika ukuthi isimo sibi naye bamphendula ngokuthi baze babizwe uma sekukhala ingane.“Esinye isiguli sizincamile seza kimi safike sangitshela ukuthi ingane isivelile angiphakamise imilenze ngoba mina bengingazi ukuthi kumele ngenzenjani. Waqhamuka unesi wathetha wathi bayaphapha uma besaba abazimboze balale wacisha ugesi, wangihenqa ngeshidi, wahamba. Bengiyizwa ingane ikhala inyakaza khona embhedeni, yagcina ingasanyakazi. Umhlengikazi ufike ngemuva kwehora ngibelethile ehamba kancane, bese ngize ngazifaka i-drip ngoba ngizizwa ngiphelelwa amandla ,” kusho uNksz Khanyile. Esinye seziguli (22) esisize uNksz Khanyile esingathandanga ukudalulwa sithi asinayo ingane sifike esibhedlela siphuphunyelwe yisisu kodwa sihlulekile ukubekezela ngendlela abekhala ngayo. “Ngivuke ngabheka ukuthi njengoba udokotela ethe sekusele * -7cm abelethe ngabe ubesho ukuthini nokuthi angasizwa ngani. Ngamphuzisa amanzi, ngamhlikihla njengoba bekushiwo. Eduze kwami bekukhona esinye isiguli engicabanga ukuthi senze umsebenzi omkhulu ngoba sibone ukuthi ufake intambo esinqeni, sayinyusela emabeleni ngemuva kwalokho kwaqhuma amanzi, wabeletha. Umhlengikazi obesithethisa ubonile ukuthi ingane isiphumile, wahamba. Omunye wabo ngizwe etshela omunye ukuthi kule wadi akekho umama owake wabeletha ingane yaphila bona bebezitshela ukuthi ingane ishonile,” echaza. Ingane ishone ngemuva kwamahora izelwe. UNksz Khanyile uthi ewodini elihlala izingane ezizalwe ngaphambi kwesikhathi ibinakekelwe kahle odokotela bebelokhu bemtshela konke okwenzekayo. “Ubuhlungu engibuziswe abahlengikazi angibufiseli omunye umuntu, ngifisa ungqongqoshe wezempilo ake avakashele kulesi sibhedlela kungaziwa, azizwele ukuthi iziguli ziphathwa kanjani. Noma ngabe ingane ibiphume ishonile angicabangi ukuthi kuyikho ukuthi ngilaliswe nayo ihora,” kusho yena. Okhulumela uMnyango wezeMpilo, uNkz Noluthando Nkosi, uthe uNgqongqoshe wezeMpilo KwaZulu-Natali uNkk Nomagugu Simelane-Zulu usezwakalise okukhulu ukukhathazeka ngokwenzekile. “Ungqongqoshe uthe lolu daba lungolunqala, futhi ludinga ukuthathelwa izinyathelo ngendlela ephuthumayo. Uthi lezi zinsolo ziphambene nendlela afuna lo mnyango usebenze ngayo, okuwukuhlonipha iziguli nokubeka izidingo zazo phambili ngaso sonke isikhathi. Usejube umqondisi wezempilo esifundeni seTheku nomphathi wesibhedlela ukuba baqoqe yonke imininingwane, bahlanganise umbiko, bese kuqalwa uphenyo. Kuzobe sekuthathwa izinyathelo ezifanele zokuqondisa ubugwegwe uma kukhona otholakala enecala.”