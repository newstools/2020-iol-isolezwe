LINGQUZULIWE itshe lesikhumbuzo elibeni likaMnuz Sam Meyiwa, owayenguyise wesilomo esingasekho se-Orlando Pirates neBafana Bafana, uSenzo Meyiwa odlule emhlabeni ngokuzuma eshisa izikhotha ngo-2014. Isolezwe lihoshe ngomthombo walo osebenza eStellawood Cemetry lapho kwabekwa khona uMeyiwa ngonyaka owedlule, ukuthi bafikile abantu bangquzula itshe elibeni maqede balithwala bahamba nalo. Bakuqinisekisile nokuthi lokhu bebengakwenzi ngokwesaba, kukholakala ukuthi bebenemvume yokukwenza. Kwenzeka lokhu nje bekunomdonsiswano phakathi kwabenzi baleli litshe, abebefuna ukukhokhelwa uR70 000 walo abebengawutholi. Udaba lokukhishwa kwetshe luqinisekiswe ngumfelokazi uNkk Ntombifuthi Meyiwa, eshayelwa ucingo yiSolezwe ngeSonto. “Hhayi! kanti ungizela nalezo. Cha angitholakalanga ukuphawula,” kusho uNkk Meyiwa. Kuthe uma intatheli inxusa ukuthola ukuphawula, wabe eseshaya ngamafuphi ethi: “Akukho okunye engizimisele ngokukusho ngaphandle kwakho ukuthi lisusiwe kodwa akukho ukukhathazeka ngoba lizofakwa maduze elinye.” Leli litshe lisuswa nje bekunomsindo ngalo kwazise inkampani eyayilifakile, iMaphinda Tombstones, ibikhala ngokuthi ayizange iwukhokhelwe u-R70 000 eyayiwubizile. Empeleni nayo iMaphinda Tombstones nyakenye, ike yasabisa ukulingquzula kodwa uMnuz Duke Gwala ophethe le nkampani ethe ucela ukungakhulumi kakhulu ngalolu daba ngoba nasekuqaleni lwamqhatha nabantu. “Thina besesiluyekile lolu daba ngenxa yokwesaba ukubalekelwa amakhasimende kodwa sishayelwe ucingo yiwo umndeni ekuqaleni kwale nyanga, wathi asizokhipha itshe, usuthole umuntu ozowafaka womabili nelikaSenzo. “Nasekuqaleni inhloso kwakungesikho empeleni ukususa itshe kodwa kwaba wukunengeka ngokungatholi inkokhelo noma isivumelwano esiqondile. “Uzokhumbula kwakuthinteka nomasipala, nawo owabe usuzihlangula. IMaphinda ibisiluyekile lolu daba. “Nyakenye saxhumana nabomndeni emuva kodaba kodwa kwagcina kucaca ukuthi sijaha into engekho. Ngamafuphi nje, bekungesiwo umbono wethu,” kusho uGwala. Odabeni olushicilelwe esitebeleni seSolezwe nyakanye, umndeni wakwaMeyiwa uveze ukuthi obekulisinda wukukhokhela itshe owawungalihlelelanga futhi ungalikhombanga wona kwazise lafakwa ngosuku lomngcwabo. Isolezwe ngeSonto lihoshe ukuthi umndeni usubatholile abaxhasi abazokwenza elesikhumbuzo sikaSenzo nokusolakala ukuthi bazosale sebedlulela nakwelikayise. Kungokwesibili kususwa itshe elibeni lakwaMeyiwa. Emuva kokushona kukaSenzo kwasabalala imibiko ethi kungquzulwe elewele lakhe ukufihla ukuthi ubedlala ngeminyaka “yebhola,” okusho ukuthi beyehlesiwe. USazi Mhlongo ongumengameli weKwaZulu-Natal Traditional Healers’ Association, uthe uyichilo umkhuba wokususa amatshe emalibeni kodwa akukho okuphambene, inqobo nje uma umndeni uyigcina imikhuba yawo yasemsamo nxashana uyothinta amaliba. “Kungaba kubi uma bevele bawanyakazise nje ngaphandle kokuthinta umsamo wabo,” usho kanje.  