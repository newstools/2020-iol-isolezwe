SEKUVELE igama lowesifazane kwabagaqele isikhundla sokuba wumengameli we-ANCYL, njengoba kwenziwa amalungiselelo engqungquthela ezokwenziwa ngenyanga ezayo. Igama likaNksz Sizophila Mkhize, kuthiwa liphakanyiswe ngamagatsha ahlukene, athi afuna kunikwe owesifazane ithuba. Kusanda kuphuma isimemezelo esithi ingqungquthela izoba ngasekupheleni kwenyanga ezayo, endaweni esazomenyezelwa. UNksz Mkhize uphakanyiswa nje, ungumkhulumeli wobuholi besikhashana obulungisela ingqungquthela yokukhetha ubuholi. Umthombo uthi uNksz Mkhize uzithola esenkingeni ngoba akakwazi ukukhankasa ngoba ubuye abe ngumkhulumeli, ngeke kuzwakale kahle. UNksz Mkhize usanda kuba sematheni ngesikhathi ejikiswa emhlanganweni we-ANC, kukhalwa ngokuthi ugqoke ngendlela engamukelekile. Lolu phiko lwentsha kaKhongolose kalukaze lube nomengameli womuntu wesifazane selokhu lwasungulwa ngoSepthemba 1944. Lokhu kuchaza ukuthi seluhlanganisa cishe iminyaka engu-74 lwaba khona, luholwa ngamadoda kwesikamengameli. Umthombo uthe usevele uvumile ukuthi uzowungenela umbango. Lokhu kuchaza ukuthi okwamanje uNksz Mkhize uzophosela inselelo uMnuz Mcebo Dlamini, odume ngomkhankaso i#FeesMustFall futhi oke waba ngumengameli wophiko olumele abafundi eWits University. Umthombo uthi inkinga enkulu ngabantu besifazane kwi-ANCYL babecindezelwe wumcabango wokuthi abesilisa bangabaholi bokuzalwa. ‘’Uma kuke kwavela owesifazane ethi uzoba wumholi, kuyabhekisiswa baphenye yonke into kuze kubhekwe nokuthi wake wajola nobani embuthweni. Uma ubuka ezingqungqutheleni kugcwele bona abantu besifazane kodwa ezikhundleni zobuholi ababonakali,’’ kusho umthombo ozazi zonke ezalolu phiko. UNksz Mkhize ebuzwa ngalolu daba, uthe i-ANC ayikuvumi ukuthi abantu baziphakamise ezikhundleni kodwa kuba ngamalungu akhulumayo ukuthi afuna bani. ‘’Mina ngikulungele ukuthunywa yi-ANCYL noma ngabe kukuphi lapho efuna ngiye khona, ngiyosabela noma yinini,’’ kuchaza uNksz Mkhize Unqabile ukwanda ngamagama odabeni lombango wobuholi. Lolu phiko kade luholwa wuMnuz Collen Maine. Selukhiqize uMnuz Fikile Mbalula, Malusi Gigaba nabanye abaningi abagqame ezikhundleni eziphezulu.