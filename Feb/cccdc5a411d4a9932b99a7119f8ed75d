Wakhuluma kanje enkulumeni yakhe yakamuva ayenza kwiSABC. Lokhu kukhuluma kwakhe kugxekwe kakhulu abamaqembu epolitiki nabezinhlangano ezingenzi inzuzo. UDe Klerk ube sematheni ngesikhathi kuphazamiseka inkulumo ebhekiswe esizweni kaMengameli Cyril Ramaphosa ngeledlule lapho i-EFF yayifuna akhishwe ePhalamende ngenxa yale nkulumo yakhe ngobandlululo. USomlomo wePhalamende, uNksz Thandi Modise, wanqaba ukuba uDe Klerk akhishwe, wathi umenyiwe. Izolo kulandela ingcindezi yomphakathi, uDe Klerk uhoxise le nkulumo yakhe. Abaholi abahlukene okubalwa abe-ANC, i-DA, NFP nezinhlangano i-The Desmond and Leah Tutu Foundation, The Nelson Mandela Foundation, SA Council of Churches, owayengumholi weDA uMnuz Tony Leon, bangabanye abagxeke lesi sitatimende sikaDe Klerk. I-NFP ithe akaphucwe yonke imihlomulo. UDe Klerk uthe yobe kwabonile. “Ngiyavumelana nezinhlangano iDesmond and Leah Tutu Foundation, lesi akusona isikhathi sokuba siklwebhane ngezinga lokungamukeleki kobandlululo. Akwamukelekile nhlobo lokho. Inhlangano iThe FW de Klerk Foundation ikhethe ukuhoxisa isitatimende esenziwa ngoFebhuwari 14 nonyaka, iyaxolisa ngokudideka, ukudinwa nobuhlungu okwenziwa ilesi sitatimende,” kusho uDe Klerk esitatimendeni senhlangano yakhe. “Ngo-27 Ephreli 1994, ngaphansi kobuholi bami, udaba lobandlululo lwachithwa, kwaba nemizamo yokusebenzisana nazo zonke izinhlanga ngaphansi koMthethosisekelo okhululekile.”  