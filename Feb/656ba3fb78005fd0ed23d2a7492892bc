AKAKATHOLAKALI namanje umshayeli weBolt (eyayibizwa ngeTaxify) owaduka ngoNovemba 8 nyakenye kodwa imoto yakhe yatholakala e-scrapyard esiseClairwood. UMnuz Nkululeko Ngidi (28) odabuka KwaNdengezi kodwa obezinze eMalvern ngenxa yokusondelela umsebenzi wagcina ukukhuluma nomndeni wakhe ngoNovemba 8 emini, wangabe esaphinde watholakala. Unina, uNksz Gugu Zondi, uthe namanje kusahlwile mayelana nendodana yakhe njengoba kungekho okuvelayo ngayo. “Angisazi ukuthi kumele ngikhulume nobani noma ngiphume ngibhekephi ngoba iyangidla le nto yokuduka kukaNkululeko,” kusho unina. Uthe uNgidi ubenonyaka eqalile ukushayela imoto yasekhaya ebisebenza iyiTaxify. UNksz Zondi ukhala ngokuthi yize imoto yatholakala kodwa kawukho umkhondo ocacile ngokuthi yashonaphi indodana yakhe njengoba nomnikazi wendawo okwatholakala kuyona imoto ezihlangula. Okunye okukhathaza unina kaNgidi wukuthi sebenenkinga uma beyolanda izimpahla zakhe njengoba umastende engafuni nazo. “Besithi silanda izimpahla zakhe ukuze sizigcine kahle kodwa sahlangana nezimbila zithutha njengoba umastende ethe ngeke akwazi ukusinika izimpahla ngoba uNkululeko wasayina i-lease yezinyanga eziyisithupha,” kusho uNksz Zondi. Uqhube wathi kuyaxaka ukuthi umastende unqaba ngaliphi ukubanika izimpahla zomntanakhe ekubeni sesiside lesi sikhathi engabuyi. Uthe namanje into ayicelayo wukuthi noma ngubani onolwazi ngokwenzeka noma owambona, asize ukuze kugcine kuvelile ukuthi kwenzekani ngendodana yakhe. Iphoyisa elingagunyaziwe ukukhuluma nabezindaba elikhulume naleli phephandaba liveze ukuthi awukho umkhondo ovelayo okwamanje njengoba nemoto yatholakala ingenagazi. “Isithanda ukudida le ndaba njengoba kungaveli lutho olubambekayo. Sekukhulunywe nanabangani bakhe kodwa akekho onolwazi,” kusho iphoyisa. Okhulumela amaphoyisa aKwaZulu-Natal, uColonel Thembeka Mbele, uthe amaphoyisa aphansi phezulu alandela noma yimuphi umkhondo ongaholela ekutholakaleni kukaNgidi. “Sicela noma ngubani onganolwazi lokuthi angatholakalaphi athintane namaphoyisa aseMalvern ku-031 489 9620 noma ashayele inombolo yeCrime Stop ethi 08600 10111,” kusho uColonel Mbele. Uthe imoto kaNgidi isagciniwe kanti izobuyiselwa emndenini maduze.