Inselelo abafundi bayiphoselwe yizikhulu zikahulumeni ebeziyingxenye yomcimbi wokuvulwa ngokusemthethweni kwegumbi lobuchwepheshe besimanje bezesayensi, obunikelelwe lesi sikole yinkampani yobuchwepheshe iSamsung. Phakathi kwabantu ebebekhona kulo mcimbi kubalwa uNgqongqoshe wokuBusa ngokuBambisana neziNdaba zoMdabu kuzwelonke uDkt Nkosazane Dlamini Zuma, wuNgqongqoshe wezeMfundo KwaZulu-Natal uMnuz Kwazi Mshengu, wuNdunankulu waKwaZulu-Natal uMnuz Sihle Zikalala, wumengameli nesikhulu esiphezulu seSamsung uMnuz Sung Yoon. Lobu buchwepheshe bamakhompyutha buqukethe yonke imininingwane yabafundi nezinga abakulo ngezesayensi nokwenza uthisha abone lapho besele khona. Kukhona zonke izincazelo zesayensi futhi nezimpendulo ezihambisana nezibonelo, nabazali emakhaya bazokwazi ukubona umsebenzi wabafundi nokuthi baphasa kanjani ngeselula. UMshengu uthe ukufika kwalobu buchwepheshe kulesi sikole akakungabazi ukuthi kuzolinyusa izinga lokuphasa elivele liphezulu. “Silindele * -100% wezinga lokuphasa kulo nyaka. Angiyiboni nento engaba yinkinga njengoba benikwazi ukuthola * -96% ningenabo lobu buchwepheshe. Into enhle wukuthi nabazali kuzoba lula ukubona umsebenzi wezingane zabo ngeselula besemakhaya. Kodwa ukugcinwa kwala makhompyutha kusezandleni zethu sonke, nabazali kufanele babe yiso lesikole babambisane nothisha. Imfundo yijoka lethu sonke, siyabonga kwiSamsung,” kusho uMshengu. UDkt Dlamini Zuma uthe i-Adams College ingesinye sezikole azithandayo futhi kuyamthokozisa ukusibona silokhu sithuthuka ngezemfundo. “Maningi amaqhawe afunda kulesi sikole okufanele nikusebenzise njengenselelo yokuthi nisebenze ngokuzikhandla okuphindiwe bafundi. Ukunikela kukaYoon nakho akunakhe kunishiye nesifundo ngoba iSouth Korea ingelinge lamazwe ayentula kodwa basiguqula isimo somnotho abantu bakhona abafana noYoon,” kusho uDkt Dlamini Zuma. Uthishomkhulu wakulesi sikole uMnuz Thulani Khumalo uthe bayazibophezela nothisha bakulesi sikole ngokuqhubeka basebenze ngokuzikhandla ukuze banyuse izinga lokuphasa.  UZikalala uyale abafundi ngobungozi bomjolo nezidakamizwa.