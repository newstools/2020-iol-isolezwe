Engxoxweni neSolezwe uMshengu uthe ngosuku lokuqala zonke izikole KwaZulu-Natal zase zizitholile izincwadi nezinsiza kufundisa. UMshengu uthe azibanga khona izinkinga zabafundi okwabikwa ukuthi abafundanga ngoba izincwadi azifikanga. “Kusijabulisa kakhulu ukuthi sakuzuza esasizibekele kona. Ngisho izikole ezalinyazwa yisimo sezulu ngoDisemba nasekuqaleni kukaJanuwari eziwu-147, sahambisa amagumbi angomahamba nendlwana ukulekelela ukuthi ngosuku lokuqala abafundi baba semakilasini bayafundiswa. NgoDisemba sasesazi ukuthi silindele abafundi abangaki abebezobhalisa nokuthi bangaki othisha abazodingeka. Kuyasiza ukusebenza kusenesikhathi. Njengoba siku-2020 siyothi singena kuhhafu wesibili wonyaka sibe sesiqala sisebenzela * -2021, uma zisuka amadaka kuvulwa izikole kuqale ukufunda nokufundisa,” kusho uMshengu. Usho lokhu nje azikho izikhalo ezibikiwe zokuthi izincwadi azizange zifike ngesikhathi ezikoleni. Phambilini kwaba nesikhalo ngokuthi umnyango umane * -odele zonke izikole izincwadi ikakhulu lezi eziziphathela imali. Lokhu umnyango uthi wakwenza ngoba othishanhloko kabawafaki ama-oda ngesikhathi esisuke sibekiwe wathi ezinye zazo zazicelela ukuthi izincwadi zizithengelwe ngumnyango ngoba ngaleyo ndlela kongeka imali futhi izincwadi zisheshe zifike ezikoleni. Mayelana nodaba lokubuyiselwa kwezifundo zenkolo ezikoleni ngenhloso yokulwa nodlame, uMshengu uthe inkolo yehlukene eNingizimu Afrika. “Uhulumeni unomgomo othi akungabi nomfundi ophoqelelwa enkolweni ethile. Uthi asizihloniphe zonke izinkolo ezikhona njengoba kusho noMthethosisekelo. Inkinga yokulimazana kwabafundi ezikoleni iqhamuka emakhaya, ngeke uyinqobe kuphela ngezinto ozenza esikoleni. Kumele siyilungise emiphakathini yethu,” kusho uMshengu. Uthe kunezimpi othola ukuthi abafundi balwa ngokwezigodi, leyo nkinga ngeke uyixazulule ngaphakathi esikoleni. Uqhube wathi ukususa izikhali nezidakamizwa eziyingozi kumele kuqale emiphakathini. “Siyakholelwa ekutheni okwenzeka ngaphakathi ezikoleni zethu kuveza into eyenzeka emiphakathini. Udlame olukhona ezikoleni, olukhona emiphakathini nokusetshenziswa kwezidakamizwa ezikoleni kudinga ukuthi sibambisane nabazali nomphakathi ukulwa nodlame ezikoleni,” kusho uMshengu.