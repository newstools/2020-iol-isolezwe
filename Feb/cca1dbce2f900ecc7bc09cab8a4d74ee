I-ANC e-Free State isixwayise ngokuthi ukubopha owayengumengameli wakuleli, uMnuz Jacob Zuma, kungaholela ekutheni kube nombhedukazwe ezweni. “Izinkantolo zezwe lakithi kumele zikufunde ukuthi kubalulekile ukuthi kuhlale kunokuthula ezweni lakithi nakuwo wonke umuntu. Kubalulekile ukuthi izinqumo ezizithathayo zingabi yimbangela yokungalawuleki kwesimo ezweni,” kusho uNobhala we-ANC kulesiya sifundazwe, uMnuz Paseka Nompondo. Ukhuluma kanjena nje uNompondo, i-ANC Youth League KwaZulu-Natal, isizwakalise ukuthi izokuba nomnyakazo wokuvikela uZuma, okuyimanje inkantolo isikhiphe umyalelo wokuthi aboshwe ngenxa yokungaveli kwakhe eNkantolo eNkulu eMgungundlovu ukuzobhekana necala lenkohlakalo abekwe lona elimayelana nokudayiselana izikhali kwezwe neFrance. IJaji uDhaya Pillay, okuyilona elikhiphe isinqumo sokuthi uZuma aboshwe, seligxekwe nayindodana kaZuma, uMnuz Edward Zuma nabanye abaningi. “Sikholwa wukuthi bekumele kube yinkantolo okuyiyona ebhekisisa ukuthi incwadi yokugula (ethunyelwe wuZuma), ukuthi isemthethweni,” kusho uNobhala we-ANCYL KwaZulu-Natal uMnuz Thanduxolo Sabelo.  