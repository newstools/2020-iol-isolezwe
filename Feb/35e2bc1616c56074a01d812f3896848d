Izolo abasebenzi bakwaToyota babuyele emsebenzini emuva kwesiteleka esingekho emthethweni ebesesidonse amasonto amabili. Unobhala-jikelele weNumsa, uMnuz Mbuso Ngubane, uthe bavumelene nabasebenzi ukuthi babuyele emsebenzini namhlanje (izolo). “Isiteleka sesiphelile. NgeSonto saba nomhlangano nabaqashi sibacela ukuthi ababuyisele abasebenzi akade sebexoshiwe emsebenzini. Abaqashi bacele ukuthi abasebenzi ababhale incwadi ngamunye ngamunye, bachaze ukuthi kungani kufanele babuyele emsebenzini kodwa sakubona ukuthi kuzoba wumqansa lokhu. Sibe sesicela umqashi ukuthi ababuyisele. Uthe uzobanika izincwadi zokugcina zesixwayiso sase sivumelana ngokuthi ababuyele emsebenzini namhlanje (izolo),” kusho uNgubane. Uthe izixwayiso zokugcina zizohlala izinyanga ezing-18 ngoba bekuxoxiswana kanzima nabaqashi akade benganeme ngokuthi abasebenzi baqale isiteleka esingekho emthethweni. UNgubane uthe bazobhekisisa nesivumelwano sabo okuthiwa yiMasibambisane Pack okukhona kuso udaba lweQuality Bonus okuyiyona eyenze ukuthi abasebenzi baqale isiteleka. “Sifuna kucaciswe ukuthi abasebenzi kufanele bayithole uma kwenzenjani iQuality Bonus ukuze nabo bangatholi imilayezo eshayisanayo kubaqashi. Sizophinde sifundise amalungu ethu ngokubaluleka kokulandela umthetho ukuze lesi simo sokuthi baqale isiteleka esingavikelekile, esenza kube lula ukuthi baxoshwe, singaphinde senzeke,” kusho uNgubane. Uthe kunemithetho okufanele ilandelwe ngaphambi kokuteleka, okubalulekile ukuthi abasebenzi bayihloniphe ngoba noma benelungelo lokuteleka kodwa kufanele baqinisekise ukuthi bavikela imisebenzi yabo. Esitatimendeni esithunyelwe wuMnuz Mzo Witbooi obhekelele ezokuxhumana kwaToyota uthe: “IToyota South Africa Motors (TSAM) imemezele ukuthi isiteleka ebesingekho semthethweni samalungu eNumsa ebesiseProspecton sesiphelile. I-TSAM neNumsa babe nezingxoxo ezinde ukuze kutholakale isixazululo. Kugcine kufinyelelwe esivumelwaneni, abasebenzi akade betelekile babuyela emsebenzini ngoFebhuwari 4, 2020. Akekho oxoshiwe.”