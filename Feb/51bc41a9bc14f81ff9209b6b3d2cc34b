KUPHAZAMISEKILE ukusebenza emahhovisi okuhlolwa kuwona izimoto nabantu abasuke bezofundela ukushayela esikhungweni esisePinetown, eThekwini. Lokhu kwenzeke ngemuva kokumiswa kwamaphoyisa asebenza khona obengaboni ngasolinye nomphathi wawo esinalo igama lakhe. NgoLwesihlanu ukuphazamiseka kufinyelele kuvuthondaba amaphoyisa edalula ukuthi umphathi uwamisile emsebenzini ngoba ethi awamfuni. Ngokuthola kwaleli phephandaba ngamaphoyisa asebenza kule ndawo nacele ukungadalulwa ngenxa yokusabela impilo yawo nokuxoshwa emsebenzini, inkinga yaqala ngomphathi wawo kusukela ngo-2016 ngokuthi aqashe abangani bakhe abafike bawahlukumeze. “Salubika udaba kwaze kwangenelela umqondisi-jikelele kwezokuthutha kulesi sifundazwe. Sibe nomhlangano othathe izinsuku ezimbili kuleli sonto sizama ukuxazulula lolu daba,” kusho lamaphoyisa engxoxweni yawo naleli phephandaba, ePinetown. Ngokusho kwawo, avuke izolo azi ukuthi inkinga yabo nomphathi yokuthi akasezugxambukela endleleni abasebenza ngayo isixazululekile. “Simangele ekuseni (izolo) sifika emsebenzini ngo-7.30 ekuseni umphathi esitshela ukuthi asingaqali ukusebenza. Sizitshele ukuthi mhlawumbe kukhona afuna ukusitshela kona kodwa sithe sibona kwakufika amaphoyisa aqhamuka kwezinye izindawo ezoqala ukusebenza kodwa sibe sikhona,” asho kanje. La maphoyisa athi amtshelile umphathi ukuthi akakubhale phansi, achaze ukuthi kungani efuna bangasebenzi kodwa kunalokho bathe ubashaye indiva, wabashiya kanjalo. “Njengoba usifica singasebenzi nje, silindele ukuthi abhale incwadi echazayo ukuthi kungani ethe asingaqali ukusebenza. Kungabi nje yinto ayisho ngomlomo ngoba ngokwazi kwethu emhlanganweni othathe izinsuku ezimbili, kuvunyelwene kuwo ngokuthi angagxambukeli emsebenzini esiwenzayo nokuthi angasihlukumezi,” kuchaza lawa maphoyisa. Athe azoqhubeka nokuza emsebenzini ngokulandela uhlelo lwawo lokusebenza olukhishwa njalo ngomhlaka 15 enyangeni. “Njengamanje size emsebenzini ngokulandela uhlelo lokusebenza olukhishwe ngoJanawari 15 kuze kube uFebhuwari 15. Lo mphathi ucele ukungaphawuli ngoba akagunyaziwe. Amaphoyisa akule ndawo, athe umphathi udale inkinga enkulu yokuthi asebenzise amanye amaphoyisa avela kwezinye izindawo ngokuthi asebenzise amabhuku. “Manje sesisebenzisa ama-tablet ukwenza lo msebenzi ngoba ubuchwepheshe bugwema inkohlakalo,” kuchaza lamaphoyisa. Okhulumela uMnyango wezokuThutha kulesi sifundazwe uMnuz Kwanele Ncalane, uthe okwenzeke kule ndawo kuyisenzo sokulwa nenkohlakalo edla lubi kulesi sikhungo. “Yingakho sithe akuzophatha lowo ophethe esifundeni saseThekwini, ngoba silwa nenkohlakalo,” kusho uNcalane.