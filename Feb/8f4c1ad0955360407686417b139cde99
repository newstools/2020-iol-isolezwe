UMENGAMELI we-ANC Women’s League uNkk Bathabile Dlamini ujoyine abaholi be-ANC abagxeke inkantolo enkulu eMgungundlovu ngokukhipha incwadi egunyaza ukuboshwa kowayengumengameli wakuleli uMnuz Jacob Zuma. UNkk Dlamini ephawula ngalolu daba ngoLwesithathu uthe incwadi ekhishwe nguJaji Dhaya Pillay iyindlela yokwesabisa uZuma futhi ikhombisa ukungahambisani nomthetho wakuleli. UPillay ukhiphe incwadi egunyaza ukuboshwa kukaZuma ngoLwesibili kulandela ukungayamukeli incwadi ethulwe abameli bakhe njengobufakazi bokuthi akalubhadanga enkantolo ngoba exinwe ukugula. Le ncwadi izolengiswa kuze kube uZuma uyavela enkantolo ngoMeyi ecaleni lenkohlakalo, lapho okulindeleke ukuthi achazele khona inkantolo kabanzi ngesimo sakhe sempilo. NgoLwesibili ummeli kaZuma uMnuz Daniel Mantsha unikeze ijaji incwadi kadokotela wasesibhedlela samasosha, kodwa ijaji lithe alinaso isiqiniseko sokuthi lencwadi isemthethweni noma ibhalwe ngudokotela osemthethweni. UNkk Dlamini usole ijaji ngokushaya indiva isithunzi sikaZuma ekubeni kusanabantu ababesebenzela uhulumeni wobandlulo abaphathwa kangcono. Uphinde waphakamisa imibizo ngezinhloso zikaJaji Pillay njengoba eseke wakhipha isinqumo kwelinye icala likaZuma. “Le ncwadi kumele siyibone njengethuluzi lokusabisa nokuhlaselwa kukaZuma okusaqhubeka noma esethathe umhlala phansi,” kusho uNkk Dlamini. “Kumele sisheshe sikukhumbule ukuthi leli Jaji elikhiphe lesi sinqumo yilo futhi elanquma odabeni lukaHanekom noZuma. Lezi zinqumo ezingezinhle futhi ezikhomba ukuthi ngathi uyazibuyiselela, zikhomba ukuthi unegqubu nowayengumengameli,” usho kanje. UNkk Dlamini uthe mihla malanga amaJaji ayazenzela kuZuma ebambisana nobhululu bawo abangosopolitiki abanamagqubu nobengumengameli. Uthe iminyaka kaZuma ayimuvumeli ukuthi aziphathise okomuntu osemusha. "Uma umutu omdala esengeniswa esibhedlela noma esanakekelwe ngokwezempilo, kusuke sekuwudaba olubucayi. Ijaji lifuna ukukholwa ukuthi uMsholozi uyagula uma esengeniswa ngohlaka enkantolo?" kubuza yena.