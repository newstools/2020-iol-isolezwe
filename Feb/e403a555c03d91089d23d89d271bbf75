Elinye ilungu lomndeni liveze lokhu likhuluma ngesikhathi uNgqongqoshe woMnyango wezokuThuthukiswa koMphakathi KwaZulu-Natal, uNkk Nonhlanhla Khoza, ezobhonga emswanini emndenini wakwaNyawuza eMhlasini, eVerulam, ngoLwesibili. Bathe bashaqekile ngoba bebengakulindele ukuthi uNksz Nonhle Nyawuza (32) angadlisa izingane zakhe ezimbili umuthi wokubulala amagundane, abese ezikhunga nezinye ezimbili. UMnuz Ndumiso Nyawuza, umfowabo omncane kaNksz Nyawuza, uthe isehlo sibashiye bekhungathekile kodwa ukwesekwa abakutholayo kubaqinisa idolo. “Ubehleka kuphela usisi, ingithusile indlela okwenzeke ngayo. Usisi wumuntu obenothando ethanda ukuhleka. Akumfanele lokhu akwenzile. Ukube besiyazi imbangela yokuzibulala kwakhe besizokwazi ukuyivimba. Manje asiyazi imbangela yalokhu okwenzeke ngendlela okwenzeke ngayo,” kusho uNyawuza. NgoMsombuluko kuthiwa uNksz Nyawuza ushiye umyalezo exolisa kwiWhatsApp maqede wadlisa izingane zakhe - ezineminyaka ewu-12 no-10 - umuthi wokubulala amagundane. Kuthiwa ube esezithuma esitolo kanti uzosala azikhunge nezinye ezimbili, uLwazi oneminyaka emine nenonyaka nezinyanga eziyisithupha uKhwezi. Ezidle ushevu kuthiwa ziyelulama esibhedlela. Umthombo osendaweni uthe ngeSonto uNksz Nyawuza ufikelwe umashonisa abekade emkweleta uR1 000 ezofuna imali okuthiwa wayibolekela ukuyisa izingane esikoleni kanti uzoyidla. Umashonisa kuthiwa yindoda ehlala endaweni. Kuthiwa umufi ubexakwe yizinkinga zemali futhi engasebenzi, obekwenza kube nzima ukukhulisa izingane eyedwa. UNkk Khoza uthe bayazibuza bayaziphendula ukuthi yini lena engaka eyenze umzali athathe impilo yezingane. Uthe isenzo sikaNksz Nyawuza sikhombisa ukungazithembi nokudinwa phakathi. “Osonhlalakahle bazohlala phansi nomndeni baxoxe ukuze bathole kahle ukuthi kwenzekeni. Siyafisa ukuthi obaba babe khona empilweni yezingane zabo, bakhokhe imali yesondlo. Kumele siqale i-Operation Khokhisondlo ngoba imali yesondlo iyadingeka, umama angazizwa esevaleleke ekhoneni ngendlela engaphezu kwamandla akhe.” Uthe noma beyikhokha imali yesondlo obaba bezingane, akumele benzise okomuntu osuke eyokhokhela isikweletu esitolo. “Umntwana uyaludinga uthando lwabazali bobabili. Noma ngabe bayakhokha kodwa abalandelele baqinisekise ukuthi ingane iyaluthola uthando. Sizobheka sijule sitholisise ukuthi yini egcina isiholele ekutheni umzali agcine esethatha impilo yakhe. Izinhlelo zikhona, abantwana bangathathwa abanye abazali abanamandla okubakhulisa, abanothando lokubanakekela. Kusiphatha kabi uma kwenzeka izinto ezinjena. Sizoba nomndeni kuze kube ngemuva komngcwabo,” kusho uNkk Khoza.