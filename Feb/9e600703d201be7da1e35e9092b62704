UKHOMBE indlela abasebenzi abangu-28 uMasipala Ugu ngenxa yokungenela isiteleka esingekho emthethweni ebese sidonse amasonto amathathu. Laba basebenzi abasophikweni lwezamanzi nokuthuthwa kwendle edepho yomkhandlu esePark Rynie, baxoshwe ngoLwesibili. Ngesonto eledlule lo mkhandlu uxoshe abasebenzi bawo abangu-42 eHarding. Okhulumela umasipala, uMnuz France Zama, uthe abasebenzi abezanga emsebenzini amasonto amathathu. Uthe abasebenzi abaxoshiwe bashaye indiva umyalelo wabaholi bomkhandlu obubayalela ukuthi babuyele emsebenzini futhi ubaxwayisa ngokungase kwenzeke uma beqhubeka nesiteleka. “Isiteleka sabo besihambisana nezenzo zobugebengu, okuhlanganisa ukuphazanyiswa kwendlela okuhlinzekwa ngayo abantu amanzi emiphakathini. Kuyaqhubeka nokuba nomthelela ongemuhle empilweni yabantu abebekwenza ngoba amanzi ayisidingo sawo wonke umuntu,” kusho uZama. UZama uthe umkhandlu uzoqinisekisa ukuthi umthetho uyagcinwa emsebenzini. “Umthetho uzothatha indawo yawo kulabo abaphazamisa ukuhlinzekwa kwabantu ngamanzi nokuthuthwa kwendle wumasipala,” kugcizelela uZama. UMnuz Mthandeni Ngcobo, ongusihlalo wenyunyana iSouth African Municipal Workers Union (Samwu) Ogwini, uthe badumele ngesinqumo somkhandlu kodwa ubuholi bale nyunyana KwaZulu-Natal, sebuvele busiphonsele inselelo isinqumo esithathwe wumkhandlu. UNgcobo uthe bonke abasebenzi abaxoshiwe bazobuyela emsebenzini ngoba baxoshwe ngaphandle kokubizelwa phambi kwesigcawu esiqondisa ubugwegwe ukuze kuzwakale uhlangothi lwabo. “Besithi abaholi bomkhandlu bayawazi umthetho kanti inhloso yabo wukulwa nabasebenzi. Sizolwa ngayo yonke indlela ukuze babuyiselwe emsebenzini abasebenzi abaxoshiwe. Yini ingaxoshwa imenenja kamasipala nenhloko yamanzi nokuthuthwa kwendle, okuyibona bantu abagcwele inkohlakalo. Thina besilwela ukuthi kumiswe lezi zikhulu emsebenzini, kuqalwe uphenyo ngenkohlakalo egcwele emkhandlwini,” kusho uNgcobo. Uveze nokuthi bebengekho esitelekeni abasebenzi kodwa bebezwelana nabaholi babo abebemiswe emsebenzini wumasipala ngoba besolwa ngokudunga umhlangano womkhandlu. “Umkhandlu yiwona obuphazamisa ukuhlinzekwa kwabantu ngamanzi khona kuzoqashwa izinkampani ezizimele zamaloli. Lokhu bakwenza ngenhloso yokukhwabanisa ngoba ayibe isalandelwa imithetho elawula ukuqashwa komuntu ozokwenzela umkhandlu umsebenzi ngoba kuthiwa sekuyaphuthuma,” kusho uNgcobo. Ubuze ukuthi kungani engabizwanga amaphoyisa ezobopha abasebenzi umkhandlu obasola ngokuthi bebephazamisa ingqalasizinda ehlinzeka imiphakathi amanzi. Kuthiwa bangu-16 abamele abasebenzi abamiswe yilo masipala