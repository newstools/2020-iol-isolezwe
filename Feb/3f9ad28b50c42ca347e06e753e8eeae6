Abantu bakwaC eMlaza, batshele Isolezwe ukuthi abakwenze ngoMsombuluko bevala umgwaqo akuphelile, bazoqhubeka nokuwuvala uma bengawatholi amathuba omsebenzi. Kuye kwakhishwa amaphoyisa alwa nothuthuva emphakathi nakaMasipala weTheku, okuyiwona aqaphe isimo ngelokhozi. Abanye akade bebhikisha bathe abalifuni ikhansela lendawo, uNkk Nomusa Mthembu ngoba uma kuphuma amathuba omsebenzi liqasha abantu abazana nalo, libashiye abangasondelene nalo. Abanye bakhale ngokuthi selilidala ikhansela, kufanele liphume esikhundleni ngoba bafuna ukuphathwa ngabantu abasha, abazokwazi ukugijimela izidingo zomphakathi. Kuphoqeleke ukuthi abanikazi bamatekisi ahambela kwaC eMlaza bayosusa izingodo emgwaqweni ekuseni ngoba abantu bebekhala ngokuthi akuhambeki. UCapt Nqobile Gwala wamaphoyisa KwaZulu-Natal ukuqinisekisile ukuthi bekunombhikisho wabantu abakhala ngezidingo eMlaza, ngabo-5.30 ekuseni. “Amaphoyisa athole ukuthi abantu abalinganiselwa ku-100 bavale umgwaqo ngoba befuna izidingo. Kuthe uma sekufika amaphoyisa alwa nothuthuva emphakathini bahlakazeka. Kodwa amaphoyisa aqhubekile nokuqapha isimo. Akekho olimele embhikishweni futhi azikho nezigameko ezimbi ezibikiwe,” kusho uCapt Gwala. Ikhansela lendawo, uNkk Nomusa Euna Mthembu, licele ukuthi libuye lithintwe ngolunye usuku. “WeSolezwe, awungixolele kancane, ngixhunywe imishini ngikwi-dialysis. Ngibuya khona estelekeni. awuhlale nje ube yiSolezwe. Ngicela sixoxe ngelinye ilanga,” kusho uNkk Mthembu.