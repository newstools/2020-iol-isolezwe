UConstable Ndumiso Sibusiso Khumalo (30) ubevele eNkantolo yeMantshi eMbumbulu, izolo ngenhloso yokufaka isicelo sebheyili ngamacala amabili abhekene nawo, elokubulala uNksz Zinhle Muthwa (28) isidumbu sakhe esatholwa sinenxeba lokudutshulwa ekhanda, silaliswe eceleni komgwaqo, eMbumbulu ngoNcibijane nelokuzama ukudukisa umkhondo. UKhumalo ushaye ungqimphothwe wafaka isicelo sebheyili ekubeni phambilini utshele inkantolo ukuthi uyasihoxisa. Ummangalelwa ulaxaze ummeli wakhe waphambilini. Izolo ubesemelwe yithimba elisha. Ngesikhathi ephekwa ngemibuzo wummeli wakhe omusha, u-Adv Sicelo Zungu, uKhumalo obegibele ebhokisini lofakazi utshele inkantolo ukuthi ezinye zezizathu zokuthi afake isicelo sebheyili wukuthi akwazi ukubuyela emsebenzini wobuphoyisa ukuze aqhubeke nokondla umndeni wakhe. “Uma ngingayitholi ibheyili ngizolahlekelwa wumuzi wami, imoto futhi ngeke ngisakwazi ukukhokhela izingane esikoleni njengoba kuyimi engikhokhayo,” kusho uKhumalo. Uveze ukuthi uyaqhubeka nokuthola umholo wakhe ophelele njengoba ewutholile ngesonto eledlule. Uthe ngomholo wondla ugogo nomkhulu, unina nezingane zakhe ezimbili azithola ezintombini ezihlukene. Utshele inkantolo ukuthi ayikho indlela angenza ngayo ukubalekela amacala abhekene nawo ngoba vele wuyena owazinikela emaphoyiseni emuva kwezinsuku ezintathu kubikwe ngesigameko. Ummeli embuza ngamacala abekwe wona, uthe uzowaphika. Inkantolo ibuze ummangalelwa ngesizathu esamenza wazinikela emaphoyiseni, uthe wayefuna ukusiza abaphenyi becala ophenyweni lwabo. Walile ukunaba mayelana nolwazi ayezolunikeza abaphenyi ngecala, wathi konke uzokuchaza uma sekuqale ukuqulwa kwalo. Uveze ukuthi unomuzi eNanda, kukhona ifulethi alikhokhelayo enkabeni yeTheku kodwa ungowokudabuka eMsinga eMaChunwini. Utshele inkantolo ukuthi imali angaba nayo yebheyili wuR3 000. Umshushisi ecaleni (owazibiza ngoNhlanhla) uthe uMbuso uzosiphikisa isicelo sikammangalelwa. Inkantolo inqume ukuthi icala libuyele namuhla ukuze kuthathwe isinqumo ngebheyili. Icala lisenesasa emphakathini obuthelekile. Kwabebezokweseka umndeni wakwaMuthwa, kugqame abesifazane be-IFP abebephethe izingqwembe ezigxeka ukubulawa kwabesifazane.