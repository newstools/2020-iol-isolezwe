Kuyasoleka ukuthi lesi sikhulu sakhwabanisa uR3 918 716.89, owakhishwa wumkhandlu ukuze kukhokhelwe i-Eskom. Lesi sikhulu kuthiwa sashintsha imininingwane yasebhange, imali yangaya kwa-Eskom. Ibhange kuthiwa lakuqaphela ukuthi kukhona okushaya amanzi kodwa lesi sikhulu sathi akuqhutshekwe kufakwe imali kwi-akhawunti asayinika ibhange, okungesiyo eyakwa-Eskom. Umlawuli womkhandlu kuthiwa wathola ngalo mkhonyovu wazama ukuwuvimba, nokwaholela ekutheni kutholakale uR2 596 547.25 kwi-akhawunti yasebhange yalesi sikhulu. Lesi sikhulu sibe sesivulelwa icala kanti kumanje siyaphenywa. Kuvela lezi zindaba nje, lo masipala usanda kuba sehlazweni emva kokuthi ikhansela le-IFP uMnuz Mkhonyovu Khumalo kade lisolwa ngokweba i-generator kamasipala. UNgqongqoshe wezokuBusa ngokuBambisana neziNdaba zoMdabu KwaZulu-Natal uMnuz Sipho Hlomuka ukwamukele ukuvulelwa icala kwalesi sikhulu. “Umnyango uyaqhubeka nokulwa nenkohlakalo nokukhwabanisa komasipala, yingakho siwuncoma umsebenzi owenziwe wumlawuli kaMasipala waseBaqulusini wokuvulela icala isikhulu esisolwa ngenkohlakalo,’’ kusho uHlomuka. Uthe bakhathazekile ngezigameko zenkohlakalo ezenzekayo, wengeza ngokuthi umnyango wakhe ubeke umgomo wokungayibekezeleli inkohlakalo. “Ukukhwatshaniswa kwemali yomasipala kuphazamisa nokuhanjiswa kwezidingo emphakathini,’’ kusho uHlomuka. Uxwayise izikhulu zomasipala ngokuthi umnyango wakhe ngeke uze uphumule labo abanukeka ezinsolweni zenkohlakalo bengakajeziswa. “Ngeke size siyiyeke impi ebhekiswe kwinkohlakalo. Omasipala abawona umbele lapho izikhulu ezikhohlakele zitapa khona imali, umnyango uzoluqapha ngelokhozi uphenyo lwamaphoyisa odabeni lwaseBaqulusini,’’ kusho uHlomuka. Uthe ithimba labaphenyi elifaka nochwepheshe bomthetho nabacwaningi seliqalile ukuphenya, wengeza ngokuthi leli thimba kulindeleke ukuba lethule umbiko walo wokuqala emhlanganweni womkhandlu ngesonto eiizayo.