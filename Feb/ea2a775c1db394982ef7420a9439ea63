Ekhuluma nabezindaba izolo ngemuva kokuhabulisa amalungu enhlangano njengoba bekunesifundo sepolitiki sezinsuku ezimbili e-Exhibition Centre, eThekwini. UMbeki uthe zikhona izingqinamba ezibalulekile okubalwa inkinga yakwa-Eskom nakwaSAA. “Ngiyathemba ukuthi uhulumeni uzozifakela izibuko lezi zinkinga, angazi ukuthi uhulumeni ucabanga ukuthi uzokwenzenjani ngesikweletu esikhulu * -Eskom onaso. Mayelana nodaba lwaka-SAA kumele silindele ithimba eliphenyayo sizwe ukuthi umbiko walo uthini, lawa ngamabhizinisi kahulumeni amadala okumele aphathwe ngobunono,” kusho uMbeki. Mayelana nodaba olushisa ibunzi kulezi zinsuku oluthinta owake waba ngumengameli wakuleli ngesikhathi sengcindezelo uMnuz FW de Klerk, ogxekwa ngesitatimende asenzile lapho ethi ubandlululo lwalungesibo ubugebengu obubhekiswe ebantwini, uMbeki uthe uxoxile no-De Klerk njengoba kade ehleli eduze kwakhe ePhalamende ngosuku lwenkulumo kamengameli ayibhekise esizweni, wamtshela ukuthi ubengazi ukuthi kunomthetho owashaywa emhlabeni ochaza ubandlululo njengobugebengu obubhekiswe ebantwini. “Sixoxile naye ngalolu daba waba ngumuntu ongazi ukuthi kunomthetho osho kanje, ngangafuna ukuluqhuba udaba ngathi ngizomthumelela umqulu onalo mthetho ukuze azi, siphethe kanjalo naye,” kusho uMbeki. Uthi uzimisele ngokusiza i-ANC uma isikhankasela ukhetho lwangonyaka ozayo ukuze inqobe. “Ngiyilungu le-ANC ezweni lonke hhayi KwaZulu-Natal, inhlangano ngingayikhankasela noma yikuphi uma kunesidingo,” kusho uMbeki. Uthe bekubalulekile ukuthi benze lesi sifundo sepolitiki ukuze bacijane. “I-ANC kubalulekile ukuthi izicije ukuze ikwazi ukwenza umsebenzi wayo wokuhambisa izidingo emphakathini iphinde ikwazi nokuxazulula izinkinga kubalwa nokulwa nenkohlalo,” kusho uMbeki. Uthe isifundo sihambe kahle, wethembisa ukuthi uzophinde abuye esifundazweni ezokhuluma namalungu. 