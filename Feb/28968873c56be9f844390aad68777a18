Kodwa umnikazi wetekisi abebeyigibela uyakuphika ukuthi useke wasabisa othisha. Omunye wothisha ocele ukungavezwa, uthe sebehamba bethuka izanya ngenxa yezinsongo. Sekuphele amasonto amabili bengayi emsebenzini bevuka beyosayina emahhovisi ezemfundo esiyingi sabo ngoba besaba ingozi. “Besigibela itekisi ukuya noma sibuya esikoleni. Ngemuva kokubala imali esilahlekelayo ekubeni sonke sinazo izimoto, sinqume ukuthi siyeke ukugibela itekisi kodwa sisebenzise izimoto sishintshane kwelinye isonto sihambe ngeyomunye ngelinye sisebenzise eyomunye,” kusho uthisha. Usomatekisi okuvele ukuthi uyilungu likasoseshini iKlip River Taxi Association eMnambithi, kuthiwa udinwe yisenzo sothisha wase enikela emagcekeni esikole eyobancenga ukuthi bagibele itekisi, kungenjalo bazozithola besenkingeni. “Usesisabise ngezinkabi wathi zizosivimba sisemotweni yethu zisishaye noma zisiqothe ngenhlamvu uma singafuni ukubuya sigibele itekisi.” Uthe ubabhalele incwadi ebabiza ukuthi bafike emahhovisi kasoseshini kodwa basaba, banquma ukulaxaza ukufundisa ngoba bezibona bengaphephile. Incwadi, Isolezwe elinayo ikhophi yayo eneqophasikhungo sikasoseshini futhi esayinwe yizikhulu zawo inezinhamvu ezithi: “Uyacelwa ukuba uzobonana nekhansela lenhlangano. Lokhu kumayelana nodaba olukuthintayo ukuze kuboniswane ngalo nawe ngosuku olulandelayo.” Ibiveza ukuthi usuku obekumele kuhlanganwe ngalo uJanuwari 23, 2020. Umthombo weSolezwe, ocele ukungavezwa, uthe othisha banikele enkantolo ukuyokwenza incwadi yesivimbelo ukuze bangahlukumezeki kodwa bathukile ngoba babona sengathi impilo yabo isengcupheni. Omunye umthombo ongumzali esikoleni uthe isimo sibaphatha kabi futhi siyaphazamisa kakhulu. “Siyafisa lesi simo silungiswe ngokushesha. Izingane sezinama-period amane wonke ezingasawafundi ngenxa yokusatshiswa kothisha,” kusho umzali. Umnikazi wetekisi, uMnuz Themba Dlamini, uphikile ukuthi useke wabasabisa othisha. “Angisoze ngasongela umuntu wesimame ngokumdubula noma ngimsabise ngezinkabi. Lawo ngamanga aluhlaza. Okwenzekile wukuthi omunye wothisha (embiza ngesibongo) ufike ngivele nginestafu sothisha engisihambisayo. Kuthe uma ethenga imoto yakhe waphuma nothisha abathathu. Umbuzo wami uthi kungani uma esethenge imoto angaziphumeli yena yedwa kodwa athathe abantu abayistafu sami?” Uthe nalapho ubebuza ngoba ezwela abanye othisha abagibela itekisi. “Itekisi lami likhishwe usoseshini ukuthi lithathe istafu sothisha. Ngakho besengimanqika nokuqhubeka ngibathathe ngoba itekisi bese lingagcwele kodwa usoseshini wangicela ukuthi okungenani uthisha abhalelwe incwadi kuzoboniswana ngalolu daba. Kuthe uma ethola le ncwadi banquma ukulaxaza ukufundisa,” kusho uDlamini. Uthe naye ungumzali wengane efunda kuso isikole ngakho naye ukhathazekile ukuthi kunothisha abangafuni ukufundisa bese behubhuza amanga bethi ubasabisile. Imizamo yokuthola usihlalo usoseshini ayiphumelelanga njengoba ucingo lwakhe beluvaliwe kwaze kwashaya isikhathi sokushicilela. Ikhansela endaweni, uMnuz Mongezi Nkephu, livumile ukuthi udaba liyalwazi. “Uthishomkhulu ubize umhlangano emasontweni amabili edlule ukuze sithole isixazululo. Ngeshwa uDlamini bekukhona lapho ephuthuma khona ngakho wagcina eshiye umhlangano ungakaqali ngoba awuqalanga ngesikhathi, sangatholakala isixazululo,” kusho uNkephu. Uthe kuyisifiso sakhe ukuthi udaba luxazululeke ngaphandle kwengxabano ngoba ukuphazamiseka kokufunda nokufundisa esikoleni ngenxa yesimo akwehli kahle. Okhulumela uMnyango wezemfundo KwaZulu-Natal, uMnuz Muzi Mahlambi, uthe udaba bazolibhekisisa. “Akekho umuntu okumele aphoqwe ukuthi asebenzise izinsiza zokuthutha uma engasazidingi. Uma ngabe lokhu kuyiqiniso, sizosebenzisana nomthetho, sixoxe nosomatekisi ukuze othisha bakwazi ukuya esikoleni bangaphazamiseki,” kusho uMahlambi.        