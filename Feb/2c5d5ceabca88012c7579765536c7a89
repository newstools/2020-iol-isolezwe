Lesi sikole esizimele besivulwa ngokusemthethweni izolo eMlaza, silethe ithemba entsheni yakule ndawo elangazelele ukufunda ngobuchwepheshe. Lesi sikole saqala ukusebenza nyakenye sinabafundi abalinganiselwa ku-300 kepha kulo nyaka isibalo sabafundi sifinyelele ku-700 kuhlanganisa abafundi bamabanga aphansi naphezulu. UMshengu uthe bayaseseka lesi sikole ngenxa yokuthi izifundo ezifundwa khona zinomthelela omuhle esikhathini esiphila kusona. Ukuqinisekile ukuthi uMnyango wezeMfundo KwaZulu-Natal, uzosebenzisana nabaphathi beCanaan College ukuthi izifundo ezifundwa khona zidlulele nakwezinye izikole. Omunye wabafundi bakulesi sikole, uSeluleko Ngxulelo (14) ofunda uGrade 9, uzwakalise ukuzigqaja okukhulu ngesikole sakhe. “Ukufika kwami kulesi sikole kungenze ngakulangazelela kakhulu ukufunda ngoba othisha banothando futhi bayamukelana.” Okhulumela isikole uNksz Sithabile Shezi ukuqinisekisile ukuthi lukhona uhlelo lokuxhasa abafundi bendawo oluvela kwa-Old Mutual nase-Edinvest ngemifundaze kulabo abangenawo amandla okukhokha esikoleni.Wathi babheka indlela umfundi akade enza ngayo ezifundweni zakhe emabangeni angaphambilini nezinhlelo zemidlalo ezikhona ngaphakathi esikoleni.  