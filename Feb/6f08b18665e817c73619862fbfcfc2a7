Izolo abafuyi bebegcwele ezintabeni zoKhahlamba becinga imfuyo yabo egugulwe ngamanzi yaphonseka eweni bezama ukuyitakula. Abanye besabheka ukuthi zingaki izinkomo ezifile, ezilimele nezisindile. UMnuz Bhida Dubazane ongomunye wabafuyi uthe unezinkomo ezingu-48 ebezeluselwe ezintabeni ngoLwesibili, izolo uthole ukuthi eziyisikhombisa zifile, ezinye zidukile usola ukuthi zibishe odakeni eweni kodwa akakafinyeleli kulelo liwa ngoba akulula ukufinyelela khona ngoba akuhambeki. “Akumina ngedwa engilahlekelwe nabanye abafuyi balahlekelwe kodwa asikazi ukuthi sezizonke izinkomo ezibishile zingaki. Sibaningi eselusela ezintabeni ngoba imizi yethu iseduze kwamapulazi, uma zike zeqela emapulazini siyakhokha yingakho sesakhetha ukwelusela ezintabeni,” kusho yena. IMeya kaMasipala uKhahlamba uMnuz Mlungisi Ndlangisa uthe belina kule ndawo kusukela ngempelasonto, bekuyimvula ejwayelekile kodwa ezintabeni iba nkulu yenze amanzi amaningi ehla ezintabeni, okungenzeka ukuthi izinkomo zigugulwe yilawo manzi. “Kuyishwa ukuthi udaba olunjengalolu siluzwa seluqhamuka nabezindaba, izinkomo engisenesiqiniseko sokuthi zifile ziwu-11 ezomuzi owodwa kodwa ngiyazi ukuthi ngabafuyi be-ward yonke abelusela ezintabeni. Sisazohlanganisa umbiko sithole inombolo yezinkomo ezimukile nezibishe odakeni. “Ngizothinta ihhovisi lezolimo kwabona angisho ukuthi kuzoba lula ukuthi baye ezintabeni ngoba akuhambeki ngezinyawo, abafuyi bahamba ngamahhashi uma bekhaphela izinkomo. Ngeshwa inkomo ayifani nomuntu okwaziyo ukubona ukuthi imvula ingase ibe yingozi, kuyenzeka futhi inkomo ilandele utshani ingaboni ukuthi isizowela eweni. Amanye amawa akufinyeleleki kuwo okungenza ukuthi kube nzima ukuzihlangula izinkomo ezingene kuwo noma ngabe zisaphila,” kusho yena. Kuwo lo masipala kwenye i-ward bekufunwa indoda okuthiwa iwe ehhashini izama ukuwela umfula iNgcongcosi ngalo uLwesibili, kukholakala ukuthi iminzile. Izolo isidumbu sayo besingakatholakali.