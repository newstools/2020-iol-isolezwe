UNkk Nkonyeni usolwa ngokuyalela ukuthi kuhoxiswe uphenyo obelwenziwa ngesikhulu esithile esisolwa ngokufaka izicelo zokuba sikhokhelwe imali yamakhilomitha esawahamba mayelana nomsebenzi angekho. UNkonyeni ngomlomo womkhulumeli womnyango, uMnuz Mbulelo Baloyi uthe lezi zinsolo zivezwa ngenhloso yokungcolisa igama likangqongqoshe. “Asazi ngempela ukuthi yini izinhloso zabo ngoba udaba luphumile ngempelasonto njengoba namanje besaqhubeka nalo,” kusho uBaloyi. Uphikile ukuthi uNkk Nkonyeni ugqugquzela inkohlakalo. “Kuyinto eyejwayelekile ukuthi uma umsebenzi engagculisekile ngokuthile emsebenzini, udaba aludlulisele kumhlonishwa, lokhu akwenzeki ngalo msebenzi okukhulunywa ngaye lapha kuphela,” kusho uBaloyi. Uthe uNkk Nkonyeni uyalele ukuthi kuhoxiswe uphenyo ngoba ebona sengathi kukhona okungahambanga kahle ophenyweni. “Into eyenzeka lapha wukuthi lo msebenzi okukhulunywa ngayo waqala wabekwa icala ngaphambi kokuthi aphenywe, okuyinto ungqongqoshe ayibona sengathi ayihambanga kahle nokwenza athathe isinqumo asithatha,” kusho uBaloyi. Uthe kunabasebenzi kubalwa nalona obephenywayo abebesola ukuthi bayagquzwa ngezizathu ezithile baze babikela ungqongqoshe. UBaloyi uthe uNkk Nkonyeni akahambisani nenkohlakalo njengoba akubeka kwacaca ngesikhathi ethula isabelo-mali somnyango wakhe sokuqala. “Ukungenela kukangqongqoshe kwenzeke emva kokuba kwenziwa izethulo kuyena wumsebenzi okukhulunywa ngaye, esinye isizathu esenza sisole ukuthi kukhona into ekhona wukuthi amacala abhekiswe kulo msebenzi enzeka ngaphambi kokuthi uNkk Nkonyeni abengungqongqoshe womnyango,’’ kusho uBaloyi. Umthombo weSolezwe opotshoze udaba uthe abaneme ngendlela uNkk Nkonyeni aphethe ngayo njengoba evikela abantu abasolwa ngenkohlakalo.