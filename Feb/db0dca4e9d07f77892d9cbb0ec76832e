LIBUYELA eNkantolo yeMantshi eThekwini ngoLwesibili icala lesikhulu se-ANC esibhekene necala lokukhomba ngesibhamu iPhini likaNobhala esifundazweni, uMnuz Sipho Hlomuka. UMnuz Arthur Zwane uzinikele emaphoyiseni ngoNovemba wonyaka odlule emuva kokutholana phezulu noHlomuka emahhovisi enhlangano eThekwini ngesikhathi kunomhlangano. UZwane abanye bazomkhumbula ngesikhathi esengusihlalo we-ANC esiFundeni eMalahleni, futhi esesigungwini esiphezulu sesifundazwe. Kuthiwa uZwane wangena nezicabha ehaza emhlanganweni ohlala njalo ngoMsombuluko ekomkhulu le-ANC esifundazweni, waqonda kuHlomuka. Kuthiwa ingxabano yashuba waze wakhipha isibhamu uZwane esho ukumjuqa uHlomuka phambi kwezikhulu zithe shaye zethamele umhlangano. Kuthiwa kwasiza ukuthi uZwane ancengwe ukuba ehlise umoya abeke isibhamu phansi, kuxoxwe. Ngaleso sikhathi uHlomuka wayeshonelwe ngumnewabo owadutshulwa abantu abangaziwa. Enengwa yilesi senzo uHlomuka, akapholisanga maseko wayobika udaba emaphoyiseni, kwavulwa icala lwaqala uphenyo. Kungapheli izinsuku uZwane wazinikela emaphoyiseni ehamba nommeli wakhe, wathola ibheyili kaR 1 000. Kwavela nokuthi uZwane ubenqena ihlazo lokuthi alandwe ngamaphoyisa yikho waqoma ukuzinikela emaphoyiseni Abazithamunda zonke ezika-Khongolose bathi ubuholi bazama ukungenelela buxazulule kodwa kwaba nhlanga zimuka nomoya, uHlomuka waqhubeka nokuvula icala. Bobabili uHlomuka noZwane balokhu bengafuni ukuphawula ngengxabano yabo selokhu yaqala ukubikwa emthonjeni yabezindaba. Kuthiwa bake babizelwa ehhotela thizeni kuyoxoxwa udaba kodwa ubuholi babuya bulambatha. Isolezwe ngeSonto libuye lahabula ukuthi i-ANC esifundazweni yathatha isinqumo sokuqinisa ezokuphepha emahhovisi ayo ngemuva kwesigameko. Ngesikhathi ibuzwa i-ANC, yathi bekuvele kusezinhlelweni zayo ayithuswanga yisigameko sokungena kukaZwane ezohlasela uHlomuka.