Ngokusho kosondelene nodaba, ocele ukungadalulwa, abasolwa bebehamba ngemoto ebisolisa. Kuthiwa babonakale bengena emobeni, onogada bahlabe umkhosi emaphoyiseni yabe isilandelwa imoto. Abasolwa baficwe emobeni bathe bayazingela. Imoto yabasolwa kuthiwa ibigcwele igazi, abasolwa kuthiwa bathe yigazi lesilwane abebezizingela. Amaphoyisa nonogada ngesikhathi belandelela bathole isidumbu sowesilisa okusolwa ukuthi bebeyomgqiba emobeni. Okhulumela amaphoyisa KwaZulu-Natal, uCol Thembeka Mbele, uthe kuvulwe icala lokubulala nelokuthumba, abasolwa bazovela maduze enkantolo. Imizamo yeSolezwe yokuthola imininingwane kamufi ayizange iphumelele.