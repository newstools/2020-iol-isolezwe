UNhlakanipho Mali owenza unyaka wesine weziqu zobuthisha kule nyuvesi esikhungweni i-Edgewood, udedelwe yiNkantolo yeMantshi yasePinetown ngoLwesibili. Inkantolo ibe isilihlehlisela uMashi 27 nonyaka icala ukuze kuqhutshekwe nophenyo. Amakhulu ezitshudeni abagcwele esangweni elingenela enkantolo efuna kukhululwe uMali besola amaphoyisa nenkampani yonogada i-Mi7 ngokumbophela ubala. Abekhuza iziqubulo ecula amaculo omzabalazo ebuza ukuthi wenzeni uMali, ethi uma kuyicala aboshelwe khona kumele baboshwe bonke beyizitshudeni. Amaphoyisa abemi eceleni kwalezi zitshudeni ebezingagayelwe mphako eqaphe isimo. IPhini likaNobhala we-ANC Youth League egatsheni lase-Edgewood uNksz Sindisiwe Hadebe lithe bakhishelwe amaphoyisa ahlome ngezibhamu ekubeni bona bengahlomile. Abadubula ngesisi esikhalisa unyembezi. Isitshudeni, uMalusi Zuma, senhlangano yezitshudeni iSasco, sithe bebezimele ngaphandle kwesango lesikhungo sabo ngoMsombuluko emini kwafika amaphoyisa abadubula. Uthe isitshudeni esiboshiwe besizama ukuphulukundlela emaphoyiseni abesibambe ngesidlozane. “E-UKZN sibhekene nenkinga yezitshudeni ezikweleta imali yokufunda ezingakwazi ukubhalisa. Abaphathi abasiphenduli kwesikhala ngakho uma sithi ababhaliswe abakweletayo kunalokho basibizela amaphoyisa azosihlukumeza. UNgqongqoshe (uGeneral Bheki Cele) akakhuze amaphoyisa akhe angasihlukumezi,” kusho uZuma. Esitatimendeni esithunyelwe abe-UKZN bathe kuqhubeke ngendlela eyejwayelekile ukufunda nokufundisa ngoLwesibili ngaphandle kwesigameko sokudunga amakilasi okungatheni okwenziwe yizitshudeni esikhungweni sabo esiseMgungundlovu. “Ziyaqhubeka izingxoxo eziphakathi kwabaphathi benyuvesi nomkhandlu omele izitshudeni. Ukubhalisa kuqhubekile kuzona zonke izikhungo ngoLwesibili,” kusho i-UKZN.  