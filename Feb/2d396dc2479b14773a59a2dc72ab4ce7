KULINDELEKE imibono eyahlukene ngoLwesithathu uNgqongqoshe wezeziMali kuleli, uMnuz Tito Mboweni ezokwethula isabelomali sezwe. Kulindeleke kucace ukuthi umnotho wezwe ukusiphi isimo nokuthi indlela eya phambili kwezomnotho ibheke ngakuphi. Okuzokwenza amehlo athi njo kuMboweni, yizinkulumo zakhe zakamuva lapho abebhala khona kwiTwitter, ezwakalalisa ukungahambisani nokusetshenziswa wuhulumeni kwemali yabakhokhi bentela ukutakula amabhizinisi angaphansi kukahulumeni. NgokukaMboweni, akumele kwesatshwe ukuthi kube nenkulumompikiswano ngalolu daba, ngoba ekugcineni yimibono eyahlukene ezokwenza kufinyelelwe esivumelwaneni esakhayo. Phezu kokuthi uMboweni etinyelwe yizinhlangano ezahlukene ngakushilo, okubalwa kuzo neCosatu, ubonakale engazweli futhi engaguquki kwakushoyo. Umbono kaMboweni uthi ezweni elibuswa ngentando yabantu, kumele kube nenkulumompikiswano okungathi uma kunesidingo igcine isiholele ekutheni kube nenhlolovo, abantu bangathathelwa izinqumo ngosopolotiki. Isabelomali sizobe sihambisana nokushiwo wuMengameli Cyril Ramaphosa enkulumeni yakhe asanda kuyithulela isizwe ngosekwenziwe wuhulumeni nahlela ukukwenza. Umbhalo kaMboweni ususwa phakathi kwezinye zezinkulumo ezithi kuzomele kusetshenziswe imali enguR254 billion yesikhwama sempesheni sabasebenzi bakahulumeni ukutakula inkampani ekhiqiza ugesi kuleli, i-Eskom. Phambilini ngesikhathi uMboweni esanda kuqokelwa esikhundleni asiphethe, ngo-2018, wakubeka kwacaca ukuthi ukube kuya ngaye, izinkampani ezingaphansi kukahulumeni njengeSouth African Airways (SAA), ngabe ziyavalwa, imali isetshenziselwe okunye, njengokusungula izitimela ezizobhekela ukuthatha abantu bakuleli ngendlela eyiyo. Nakuba uMboweni ekhombisa ukuba nesibindi sokungesabi muntu ngisho nozakwabo kwi-ANC, umhlaziyi wezepolitiki esikhungweni iXubera Institute, uMnuz Xolani Dube, uthe akumele uMboweni azame ukuzenza ngcono. “Ubonakala njengomuntu owasha izandla, sengathi yena umsulwa. Uma engahambisani nokwenziwa wuhulumeni we-ANC, akashiyi ngani? Wabuyelani kuhulumeni, uma ezophinda akhulume ngalolu hlobo?” kubuza uDube. NgokukaDube, yinto eyaziwayo ukuthi izinkampani zamabhizinisi angaphansi kukahulumeni zingezomphakathi, akufanele kube sengathi yinto entsha eqabukwayo. “I-ANC yiyona ezintshontshile lezi zinkampani kubantu, ngokusebenzisa inkohlakalo kwaze kwagcina sekubukeka sengathi ngezayo,” kusho uDube. Ngokwakhe, akukho mabhizinisi angaphansi kukahulumeni atakulwayo kodwa kutakulwa inkohlakalo nje kuphela. “Uma uMboweni ekubona lokhu akushoyo ukuthi kuphambene nezinhloso zokuthuthukiswa kwabantu bakuleli, yini angasho ukuthi abenza lokhu mababoshwe?” kubuza uDube. Uthe kunemibuzo ngenkulumo kaMboweni, okhuluma sengathi akayona ingxenye ye-ANC kodwa aphinde yena azishaye umuntu omsulwa, ekubeni lezi zinqumo ezithinta ukusetshenziswa kwemali yabakhokhintela bazithatha ndawonye. “Akumele uMboweni asitshele izinto esizaziyo. Selokhu kwaba khona intando yabantu ngo-1994, singathi yini eshintshile empilweni yomuntu omnyama?” echaza. Ungoti wezomnotho, uSolwazi Bonke Dumisa, uthe iqiniso liyabonakala futhi liyaziwa ukuthi isimo somnotho kuleli sibi kangakanani. Uthe okubuhlungu wukuthi abantu bangakhuluma abakuthandayo, benze nokunye okubheke eceleni kodwa uma sekufike lesi sikhathi sokwethulwa kwesabelomali, kuba semahlombe kaMboweni nethimba lakhe ukuthi ahlanganise isabelomali esizokwamukeleka. “Ngikholelwa wukuthi kukhona abathatha izinqumo bengazange bamazise ngazo. Lokhu kuwukumdayisa,” kusho uDumisa. Uthe umbuzo osalayo, uthi uMboweni uzoyithathaphi imali azokwenza ngayo isabelomali esigculisayo, uma kuzokuba khona abazothatha izinqumo ezithinta umnotho wezwe, yena engaziswa ngazo. “Iqiniso wukuthi isabelomali sangesonto elizayo, sizogxila ekutheni kuboshwe izifociya. Sekuzoya ngokuthi acacise ukuthi yikuphi lapho okumele sinciphise khona nalapho okumele kwandiswe khona,” kusho uDumisa. Uthe inselelo enkulu abhekene nayo uMboweni, wukucacisa ukuthi zonke lezi zinto ezishiwo uRamaphosa ukuthi zizokwenzeka, ikhona yini imali yokuzenza. NgokukaDumisa, isabelomali sisho ukuthi kubazali bezingane ebezithola imali yokudla sekuzokuba yinkinga ukuthi ziyithole ngoba abanye babazali balezi zingane badiliziwe emsebenzini, okusho ukuncipha kwesabelomali uMboweni okumele asethule ukuze kufezeke ukulethwa kwezidingo zabantu bakuleli.