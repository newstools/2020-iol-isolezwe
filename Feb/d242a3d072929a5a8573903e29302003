Okhulumela inyuvesi, uMnuz Ashton Bodrick, uthe kwezinye izikhungo zale nyuvesi okubalwa kuzo iWestville, Howard College, Medical School nezikhungo zayo eziseMgungundlovu izolo beziqhubeka nokusebenza ngokwejwayelekile. Kuthe ngokuhamba kwesikhathi khona izolo le nyuvesi yaphinde yanamathisela ekhasini layo kwiFacebook ukuthi izinhlelo sezimiswe kuzona zonke izikhungo zale nyuvesi kuze kube wuLwesihalanu, Echaza ngokwenzeke ophikweni lwale nyuvesi oluseMgungundlovu, uBodrick uthe ababhikishi ngezintatha zayizolo bajikijele ngamatshe izimoto ebezihamba emgwaqweni womphakathi. “Bokhele ngomlilo indlu yonogada nekhishi elincikene nesakhiwo okubhalelwa kuso izivivinyo kodwa sona asithintekanga,” kusho uBodrick. Uthe inyuvesi iyazigxeka kakhulu izenzo zobugebengu eziqhubekayo selokhu kuqale le imibhikisho enodlame. UBodrick uthe amaphoyisa aphenya izigameko zokushaya, ezokucekelwa phansi kwempahla nezokushiswa kwezinsiza zenyuvesi, wathi sebekhona abambalwa asebeboshiwe kusukela kuqale le mibhikisho. Okhulumela amaphoyisa KwaZulu-Natal uColonel Thembeka Mbele uthe kuboshwe umsolwa oyedwa kulezi zigameko. “Umsolwa oboshwe ngamaphoyisa esiteshi i-Alexandra Road, ubekwe amacala okudala uthuthuva emphakathini nokucekela phansi impahla. Uzovela enkantolo maduze,” kusho uColonel Mbele. Umengameli womkhandlu wezitshudeni uSifiso Simelane uthe bengabaholi bezitshudeni abakholwa ukuthi izenzo zokucekela phansi eziqhubekayo zenziwa yizitshudeni. “Siyaziqhelelanisa nalezi zenzo zobugebengu eziqhubeka enyuvesi yethu. Kuyabonakala ukuthi ukushiswa kwezakhiwo wubugebengu obuhleliwe ngoba benzeka kukhona ngisho onogada. Siyazigxeka kakhulu lezi zenzo,” kusho uSimelane. Ngesikhathi ethintwa Isolezwe izolo, uSimelane uthe ubeqeda kuphothula incwadi abayibhalele ihhovisi likaNgqongqoshe weMfundo ePhakeme nezobuChwepheshe uDkt Blade Nzimande ukumnxusa ukuthi asondele kule nyuvesi ukuze axoxisane neziphathimandla zayo ngokufunwa yizitshudeni, “Emhlanganweni wokugcina ebesinawo nongqongqoshe kwavunyelwana ngezinye izinto ezifana nokuthi izitshudeni ezifundiswa iNSFAS zizovunyelwa ukuthi zibhalise ngaphandle kokukhipha imali yokubhalisa kodwa kule nyuvesi lokhu akwenzeki,” kuchaza uSimelane. Uthe izitshudeni zikhala ngokukhokhiswa inyuvesi imali enguR3 500 yokubhalisa, iphinde iziphoqe ukuthi okungenani zizikhokhele imali engu-15% yesikweletu sazo. Ekhuluma ohlelweni lwasekuseni izolo komunye umthombo wezindaba, uNzimande ukuphikile ukuthi zikhona izitshudeni ezikhokhelwa iNSFAS ezinqatshelwa ukubhalisa.