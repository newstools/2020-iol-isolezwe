Ikhansela lendawo, uMnuz Bright Mkhize, lithe okwamanje akwaziwa ukuthi umlilo uqalwe yini ngoba abantu bebelele ngesikhathi uqala. “Abantu basele nezimpahla zokulala ngoba bebegqoke zona bezilalele ngesikhathi kusha. Siyacela uMsamariya olungileyo abanikelele ngezimpahla zokugqoka, umfaniswano wezingane wesikole nezincwadi. Bashile nomazisi. Siyabadinga abantu abazosiza le mindeni ithole omazisi nezitifiketi zezingane,” kusho uMkhize. Uthe ukube abantu banogesi ngabe akushanga ngoba KwaGonowakhe abantu kade becela ukufakelwa ugesi, amanzi nezindlu ezincane kodwa uMasipala waseMshwathi awukwazi ukufaka lezi zidingo ngoba indawo akusiyo eyawo. “Besicelile siwumphakathi ukuthi kufakwe noma yizindlu zangasese ezingomahamba nendlwana nompompi ngoba abantu abanazo izidingo. Ugesi bayawudinga ngoba imijondolo eshile akuqondakali ukuthi ishiswe yini ngoba kwabashelwe akekho othi ubekhanyise ikhandlela noma kukhona okuthile obekuvutha. Ukube kunogesi umuntu ogangayo ebezoshesha abonakale.” UColonel Thembeka Mbele wamaphoyisa KwaZulu-Natal ukuqinisekisile ukuthi kushe imijondolo yakwaGonokwakhe, eCramond, entathakusa yayizolo kodwa akhekho olimele. UMnuz Sibusiso Mkhithi, okhulumela uMasipala waseMshwathi, uthe kunezingxoxo eziphakathi kukamasipala nomnikazi wendawo okuhlala kuyo abantu baKwaGonowakhe. Umasipala ucela khona ilungelo lokulethela abantu izidingo. “Okwamanje kusaxoxwa kodwa esingakusho wukuthi zikhona izinhlelo zokulethela abantu izidingo yingakho sixoxa nomnikazi wendawo ukuze asinike ilungelo lokusebenza endaweni yakhe. Uma kushe imijondolo kuye kuthunyelwe ithimba lezinhlekelele elihlola isimo bese lenza umbiko. Abantu bayafunelwa indawo yokukhosela,” kusho uMkhithi.