Uninakhulu kaLindokuhle Gumede (2), uNksz Ntombithini Mdletshe, waseMngampondo, eShowe, uthi namanje kusaphithene amakhanda ngokwehle kule ndawo. Uthe umzukulu wakhe ubedlala nezinye izingane ezingangaye egcekeni okuthe ngokuhamba kwesikhathi kwaqapheleka ukuthi ingane ayisekho phakathi kwezinye, esigamekweni esenzeke ngoMsombuluko odlule. “Sifune yonke indawo kodwa lutho ukumthola. NgoLwesibili sivuke sayofuna ngasedamini ngoba sicabange ukuthi kungenzeka ukuthi iphume yalandela ingane yakwamakhelwane engumzanyana wayo ngoba bekusaphele isikhashana eyibuyisile,” kusho uNksz Mdletshe. Uthe kuhlatshwe umkhosi umphakathi waphuma inqina wayibheka ngasedamini ngoba isicathulo sengane sitholwe eduze kwedamu. Omunye womakhelwane uMnuz Thulani Mdluli (37) kuthiwa uzidele amathambo wangena edamini ezama ngoba ekholwa wukuthi ingane iphosekile kanti usezohluleka wukuhlamba wagcina ngokushona. UNksz Philile Msimango ongudadewabo kaMdluli, uthe batshelwe abebekhona ngesikhathi umfowabo engena emanzini ukuthi udinwe ngabantu abebelokhu bekhuluma bethi ingane isemanzini kodwa bengafuni ukungena babheke isidumbu sayo. Uchaze umufi njengomuntu obenozwelo kakhulu futhi enamahlaya. Okhulumela amaphoyisa KwaZulu- Natal uCaptain Nqobile Gwala, uthe isidumbu sengane sitholwe ngamaphoyisa ophiko lweSearch and Rescue nawophiko lweK9 ngokubambisana namalungu omphakathi ehlathini elisondelene nedamu ngoLwesihlanu. “Kuvulwe amacala, elokubulala nelokuthumba esiteshini samaphoyisa eShowe. Amaphoyisa ayaphenya,” kusho uCaptain Gwala. Uphinde wathi kuso lesi siteshi samaphoyisa, kuvulwe idokodo lophenyo ngokufa komuntu ngemuva kokuthi kutholwe isidumbu sowesilisa okusolakala ukuthi uminze edamini.