Lo mfundisi (64) odabuka e-Eastern Cape kodwa ozinze KwaMnyanduya, eMbazwana lapho ehlala khona ezindlini zebandla, uyidlele ejele impelasonto yakhe kulandela ukuthi umzukulu (23) ebaleke wangena nezicabha komakhelwane emsola ngokumdlwengula. Umthombo ocele ukungadalulwa, utshele leli phephandaba ukuthi ngoLwesihlanu ntambama ngezithuba zabo 17.45 kwezwakala lo mzukulu ekhala ubumayemaye, ememeza amanye amakholwa angomakhelwane ecela usizo. “Ukwazile ukuphuma abaleke kwaze kwezwa nomakhelwane abahlala ngasendlini kamfundisi. Umzukulu utshele abantu ukuthi umkhulu wakhe uyamdlwengula kade ekhala ngaphakathi, ezama nokuphuma abaleke. Kuze kwezwakala esephumele ngaphandle kwendlu kamfundisi. Kushayelwe ucingo amaphoyisa ngaso leso sikhathi, afike amthatha umzukulu kwayiwa kudokotela,” kusho lo mthombo. Uqhuba lo mthombo, uthe umfundisi ushaqise omakhelwane abaningi. “Ababona abantu bendawo yingakho behlala emishini naye umzukulu ufike ngaye umkhulu,” kusho umthombo. Ethintwa umzukulu, uveze ukuthi akakabi sesimeni esifanele sokukhuluma ngalesi sigameko esimehlele. “Okwamanje ngisasesibhedlela ngibonwa ngodokotela, angazi kuzoba yinto yesikhathi esingakanani kodwa ngiyacela ukungakhulumi nani okwamanje, nibuye ningithinte ngalolu daba,” kusho umgilwa. Amaphoyisa aKwaZulu-Natal asiqinisekisile lesi sigameko nokuboshwa kwalo mfundisi. Okhulumela amaphoyisa KwaZulu-Natal, uCaptain Nqobile Gwala, uthe idokodo laleli cala selidluliselwe ophikweni oluphenya ngamacala odlame lomndeni, ukuvikelwa kwezingane namacala ocansi eJozini. “Umgilwa kusolwa ukuthi udlwengulwe wumuntu amaziyo. Likhona icala lokudlwengula elivuliwe. “Idokodo lidluliselwe ophikweni olufanele. Umsolwa uboshiwe, kulindeleke ukuthi avele enkantolo,” kusho uCaptain Gwala.