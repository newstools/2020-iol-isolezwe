IMeya yaseMtubatuba, uMnuz Velangenkosi Gumede, ithe iyajabula ukuthi lezi zitshudeni zizokwandisa isibalo sodokotela kwazise ababaningi abasebenzela emakhaya, ezimbili zizofundela ubunjiniyela ne-physiotherapy. NgoLwesihlanu uGumede uthe yize kuklonyeliswe izitshudeni eziwu-10 ezenze kahle ezikoleni zaseMtubatuba kodwa nalabo abangekho kwabawu-10 abahamba phambili bayalekelelwa ukuze bakwazi ukuthola imfundo yamabanga aphakeme. Ucele izinkampani ezizimele ukuthi zisebenzisane nomasipala ukuxhasa abantu ngoba kuyabiza ukuyofundela umsebenzi. Uthe uhlelo lokuklomelisa izitshudeni ulwenza ngokubambisana nezinkampani ezizimele okuyiMTN,Tendele Coal Mine, FNB, Standard Bank, Avuxeni, USM neProtea Hotel. Ugqugquzele abanye omasipala ukuthi bahambele izikole bangagcini ngokubonakala nabafundi baka-matric uma sebeklomelisa abaphase kahle kodwa kufanele babaqwashise ngobugebengu, babakhombise namathuba akhona omsebenzi nawokuqhuba imfundo ephakeme. Isitshudeni esiyokwenza izifundo zobudokotela eNyuvesi yaKwaZulu-Natal uSiphelele Nsibande ophase * -matric ngo-A abayisishiyagalombili, uthe uyajabula ngomfundaze awutholile ngoba uzomsiza ngezidingo ezihlukene anazo njengoba eyofunda esikhungweni semfundo ephakeme. UNsibande ubefunda esikoleni iMasibonisane High kanti uthi uyajabula ukuthi useyofeza iphupho lakhe enyuvesi. Ezinye izitshudeni zithe le mali izozilekelela ekutheni zingabi nesikweletu esibizwa nge-historical debt esenza kube neziteleka njalo uma kuqala unyaka.