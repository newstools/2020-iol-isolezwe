Okhulumela amaphoyisa KwaZulu-Natal, uCaptain Nqobile Gwala, uthe ngeSonto ngabo 6 ntambama amaphoyisa aseKranskop athole ulwazi lwezobunhloli ngomuntu obephethe izibhamu. Uthe imininingwane etholwe ngamaphoyisa iveze ukuthi indoda izobe igibela itekisi eya eGoli. Itekisi kuthiwa ivinjwe eduze kwegaraji likaphethroli eKranskop, indoda yabe isikhishwa etekisini nemithwalo yayo. Kuthiwa ngesikhathi kuseshwa imithwalo yayo kutholwe izibhamu ezimbili ezingekho emthethweni nezinhlamvu. Kutholwe nogwayi onhlobonhlobo namaselula amane. UCaptain Gwala uthe izibhamu ezitholiwe zizoyiswa kohlolwa ukuze kubhekwe ukuthi azikaze yini zisebenze kwenziwa amanye amacala eKranskop nezindawo eziseduze kwayo. “Kuzobhekwa kahle imininingwane yendoda ukuze kutholakale ukuthi akakaze yini athinteke kwamanye amacala abucayi.” Indoda ivele izolo enkantolo yemantshi eKranskop ngecala lokutholwa nezibhamu nezinhlamvu okungekho emthethweni. Umkhuzi wamaphoyisa KwaZulu-Natal, uLt-General Khombinkosi Jula, uthe bafisa ukugcizelela kubo bonke abanezibhamu ezingekho emthethweni ukuthi bazinikele ngokuzithandela njengoba kuyisikhathi sikashwele ngoba uma bengenzi njalo umthetho uzosebenza ngendlela yawo uma bebanjwa nazo.