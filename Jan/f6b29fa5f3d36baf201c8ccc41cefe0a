Kuthiwa ngoMgqibelo ngo-7.30 ebusuku kugasele amaphoyisa endlini kamufi uMnuz Emmanuel Zikhali (36) afica uMnuz Sibusiso Gumede (21) esefihle isidumbu sikaZikhali. Abe esembophela ukufa kukaZikhali. Ngesikhathi amaphoyisa ematasa ebopha uGumede kube sekutheleka iqulu lomphakathi. Lihlasele amaphoyisa, liwashaya ngamatshe, labulala amawindi eveni lakhipha namasondo umoya. Ngaleso sikhathi amalungu omphakathi abesevale nomgwaqo ngamatshe nezingodo iveni yamaphoyisa ingasakwazi ukuphuma. Amaphoyisa kuthiwa ahlehlile evenini ngoba ebona ingozi. Ngesikhathi ehlehla umphakathi obudinwe ugane unwabu ube usuthola ithuba lokuzivulela iveni wakhipha uGumede. Ukhandwe ngamatshe, wamuhluzwa ngamagala nezinduku wase okhelwa ngomlilo. Umthombo uthe uGumede ubulale umufi wamkhumula izingubo abezigqokile wazigqoka yena. “Usonge isidumbu sikamufi wasishutheka ngaphansi kombhede. Uphelele ezandleni zomphakathi omshaye waze wafa phambi kwamaphoyisa abesongelwa ngokubulawa uma eke azama okuthile ngenxa yokuthi umphakathi ubumningi futhi kumnyama,” kusho umthombo. Amaphoyisa athole imihuzukwana emuva kokushaywa ngamatshe. Ubaba kaGumede, uMnuz Jamara Gumede, uthe ibigula ngengqondo indodana yakhe futhi kunezincwadi zikadokotela waseNgwavuma eziqinisekisa ukugula kwayo. “USibusiso ubesuka KwaNdaba ka-anti wakhe ebuya eze ekhaya kanti endleleni uzolwa nomuntu baze bangena kwakhe wamgwaza wafa. Umphakathi ube usuzenzela kuyena umbulala phambi kwamaphoyisa. Manje ngithintwe wumphakathi uthi angizolanda igazi lendodana yami elichithekile. Ngiyesaba ngoba bafuna mina siqu sami bathi angingathumeli,” kusho uGumede. Uthe indodana yakhe iqale ukugula ngoNovemba. Ibisiwumuntu othulayo ophendula kuphela uma kade ukhuluma naye. Okhulumela amaphoyisa, uColonel Thembeka Mbele, uthe kuvulwe amacala okubulala aphenywa amaphoyisa aseManguzi “Amaphoyisa athole isidumbu sowesilisa endlini yakhe sishuthekwe ngaphansi kombhede sigwaziwe. Umsolwa ongaziwa endaweni ubanjwe wumphakathi wamshaya waze wafa,” kusho uColonel Mbele. Umthombo uthe okuthukuthelise umphakathi wukwanda kobugebengu nokubulawa kwabantu endaweni bese ababulali beqa umngcele babalekele eMozambique okwenza kube nzima emaphoyiseni ukubabopha. Usihlalo wekomiti elilwa nobugebengu emphakathini, uMnuz James Ngwenya, uthe uyena owabiza amaphoyisa emuva kokuthola uGumede engakhulumi ehlezi nesidumbu endlini.