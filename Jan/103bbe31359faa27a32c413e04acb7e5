UZondo uthe bonke abantu abathula ubufakazi kule khomishini baphathwa ngendlela efanayo. UZondo kade ephendula imibuzo yabezindaba bukhona kwi-eNCA, ngesikhathi kunesithangami sabezindaba izolo ngodaba oluthinta ukwelulwa kwesikhathi sekhomishini. Le khomishini kulindeleke ukuba ihlale kuze kube sekupheleni kwalo nyaka. UZondo uthe basafake isicelo enkantolo ukuba kululwe isikhathi. Uthe ngokubona kwakhe bazobe sebehlanganisa umbiko ngoDisemba, wathi uma ungakapheli bazodinga izinyangana ezimbalwa emuva kukaDisemba behlanganisa umbiko ngekhomishini. Ebuzwa ukuthi ngabe ubenzelela kuZuma, obelindeleke ukuba avele kwikhomishini kodwa abameli bakhe bathi uyagula kabi, uthe ubengenzeleli. UZuma wagcina ukufakaza ngoJulayi nyakenye nakhona akazange esaqeda ukufakaza abameli bakhe bethi abaqondi kahle imibuzo ebhekiswe kuye. UZuma wayesolwa ngokuvumela abakwaGupta benze noma yikanjani futhi bemlawula ezinqumeni zakhe. “Abantu bavumelekile ukucabanga ngendlela yabo kodwa angizange ngenzelele. Uma ngenza ngenye indlela ekusingatheni yena (uZuma) kule khomishini ngabe kukhona nabanye abantu abakhalayo. Bonke abantu sibaphethe ngokufanayo, akukho ukwenzelela,” kusho uZondo. Mayelana nokuthi le khomishini ayinamsebenzi walutho ngaphandle kokuchitha imali, uthe ngeke ngempela enze bonke abantu bacabange ngokufana, nalabo ababona kanjalo kulungile. Kodwa ngokwakhe uthe nabanye abantu bakuleli babona kusemqoka ukuba kube nale khomishini eveza okuningi ngokulawulwa koMbuso. Ikhomishini yaqala ngo-Agasti 2018, kwakulindeleke ukuba ihlale izinyanga eziyisithupha. UZondo waya enkantolo ecela ukuba kululwe isikhathi kuze kube wuFebhuwari 2020. Manje usecela kuze kube wuDisemba 2020. UZondo ebuzwa ukuthi ungakanani umsebenzi osabasalele nokuthi sekuyimalini ekhokhwe ngale khomishini, ungene ezintangeni. Uthe sikhona isamba esiphambi kwakhe kodwa ngeke asidalule kwabezindaba ngoba usafuna ukubhekisisa okuthize bese kukhishwa isitatimende esizoya kwabezindaba ngesinye isikhathi esizochaza ukuthi sekuyimali esetshenzisiwe.