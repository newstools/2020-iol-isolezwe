Esithangamini nabezindaba eThekwini izolo, unobhala we-ANC KwaZulu-Natal, uMnuz Mdumiseni Ntuli, uthe ukuphazanyiswa kwezinhlelo zentuthuko yinto ubuholi obuzobhekana nayo ngqo. “Isigameko sakamuva lapho kube nokuphazanyiswa komkhiqizo emayini iRBM, kuxosha abatshalimali. Siphakamisa ukuthi kutholwe isisombululo ngokushesha,” kusho uNtuli. Uthe ngesikhathi uNdunankulu waKwaZulu-Natal ophinde abengusihlalo we-ANC esifundazweni, uMnuz Sihle Zikalala, uhola imizamo yokudala uzinzo eRBM. Njengeqembu siyakwamukela ukuboshwa kwabasolwa emva kwesigameko lapho kudutshulwe khona abasebenzi ngaphakathi emagcekeni emayini. Uthe bayezwa ngezinsolo ezithi amanye amalungu ezinhlangano zosomabhizinisi eziphazamisa imisebenzi ukuthi asemaphaketheni osopolitiki, wengeza ngokuthi abaholi babo okuzotholakala ukuthi basebenzisana nalabo somabhizinisi ukufeza izinhloso zabo, bazohlangana nemamba iphuza umhluzi. Uthe iyabakhathaza futhi indaba yemibhikisho ehlala iba sezikhungweni zemfundo ephakeme kwezinye izikhathi egcina isidlula nemiphefumulo. “Siyaqonda ukuthi sekuvele kunetulo lokuvala ezinye izikhungo okuyinto ekhathaza kakhulu umbutho. “Njenge-ANC KwaZulu-Natal sizimisele ngokuxoxisana namaphini oshansela ezikhungweni zemfundo ephakeme, izinhlangano zezitshudeni nezinyunyana ngenhloso yokugwema ukuphazamiseka kokufunda okungase kwenzeke kuphinde kubeke engcupheni nempilo yezitshudeni,” kusho uNtuli. Uveze ukuthi konke sekumi ngomumo mayelana ngamalungiselelo omgubho wesifundazwe weJanuwari 8, ozoba seSouth Coast ngeSonto. UNtuli uthe balindele amaqabane angaphezu kuka-20 000 Ogwini. “Silindele ukuthi iLower South Coast iyodwa yenze * -85%, wamalungu ozogcwalisa inkundla bese kuthi izifunda eziseduze nazo ziphume ngobuningi bazo,” kusho uNtuli. Uthe umgubho walo nyaka bazowenza emuva kweminyaka engu-24, kwaba nesibhicongo saseShobashobane lapho kwabulawa khona amalungu enhlangano ngoKhisimusi ngo-1996. “Lo mlando ubeka isifunda saseLower South Coast ebalazweni njengoba umphakathi waseShobashobane wazibophezela ekudaleni ukuthula nasekubuyisaneni okuyinto izwe lethu eliyibungazayo manje. “Phezu kwalo mlando, lesi sifunda siyaziwa futhi ngokukhiqiza abaholi abanohlonze okubalwa kubo uMnuz Ray Nkonyeni, uMfu Khoza Mgojo, Mnuz Gilbert Maphumulo, Mnuz George Mbhele, Mnuz Cyril Shezi nabanye,” kusho uNtuli. Uthe kulo nyaka bazophinde bagubhe iminyaka engu-100, ukuba usaphila omunye wabaholi babo, uMnuz Harry “Mtomdala” Gwala.