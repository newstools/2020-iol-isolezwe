Abazali abaningi sebeqalile ukubamba olayini kwaGem Schoolwear, enkabeni yedolobha. Izolo, uNksz Phumzile Mathonsi waseFolweni ubehamba nendodakazi yakhe, uLonathemba Mathonsi (5), ozobe eyofunda uGrade R eHlengisizwe Primary. Uthe nakuba kusasele izinsukwana ngaphambi kokuthi kuvulwe izikole, ukhethe ukuthi asheshe awuthenge umfaniswano ngoba ubefuna ukuhamba nayo indodakazi yakhe ukuze izolinganisa. “Izingubo azigqokayo zingaphezulu kweminyaka yakhe, yingakho bengidinga ukuthi ngimlinganise kusenesikhathi, singakabi khona isiphithiphithi. Bengizitshela ukuthi kusashaya umoya, ngimangele uma ngifica sekumiwe ulayini. Kodwa kawukabi mude, sisheshe sangena ngaphakathi,” kusho uNksz Mathonsi. UNksz Zodwa Ndebele, ugogo ka-Enzokuhle Ndebele (3) ofunda eBright Future, eNanda, uthe umzukulu wakhe uzobe eqala ukugqoka umfaniswano, ubenegugu emkhumbuza zonke izinsuku ukuthi kumele bayothenga umfaniswano. “Waqala ukungikhumbuza kusanda kuvalwa izikole ukuthi angimthengele umfaniswano, ngaziba ngoba ngifuna kuphele isiphithiphi sikaKhisimusi. Ngijabule kakhulu ngoba uwutholile usayizi wakhe. Ngiyazi uma sesifike ekhaya uzolokhu efuna ukuwulinganisa futhi,” esho ehleka. UMnuz Muhammed Pandor, imenenja yakwaGem uthe isitolo sabo sesiqalile ukuvula ngamaSonto, senzela ukuthi abangalitholi ithuba phakathi nezinsuku beze ngempelasonto. Uthe bazovula ngawo wonke amaSonto, kuze kuphele uJanuwari. “Siyabanxusa abazali ukuthi basheshe bazothenga ngoba uma sekusele izinsuku ezimbalwa kuvulwe kube nesiminyaminya. Isikhathi esingcono sokuzothenga esasekuseni, ngezikhathi zasemini kugcwala kakhulu ngoba abanye abantu basebenzisa isikhathi sekhefu lasemsebenzini. Abazali abasuka kude kumele baqale babheke ukuthi kasikho yini isitolo esisebenzisana naso emadolobheni abo ngaphambi kokuthi beze eThekwini ngoba sinezitolo esisebenzisana nazo emadolobheni asemakhaya senzela ukuthi abazali bathenge eduze,” kusho uPandor.