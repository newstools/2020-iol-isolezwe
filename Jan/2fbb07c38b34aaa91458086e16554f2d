ODOKOTELA bakuleli sebexwayise uhulumeni ukuthi iningi labo lingase lifudukele kwamanye amazwe uma lungena emthethweni uhlelo lweNational Health Insurance (NHI). Odokotela abangaphansi kweSouth African Medical Association (Sama), enamalungu abalelwa ku-17 000 kuleli bathe abakwazi ukuweseka umthethosivivinywa we-NHI uma ungeke uguqulwe. Bathe iNHI ngendlela eyiyo njengamanje ingavumela ukuthi kwande inkohlakalo kwezempilo kuleli. Akubona nje odokotela kuphela abasho lokhu njengoba kunezazi zomnotho nezempilo ezisho okufanayo. Ngaphezu kwalokho, izinhlelo zokuzwa amanzi ngobhoko azibanga nemiphumela emihle ngalolu hlelo. Umbiko owenziwe ngemuva kocwaningo olwenziwe yinkampani ezimele iGenesis Analytics ebiyesekwa yiPwC, uphiko lwezempilo eNyuvesi yaseWits ne-Insight Actuaries ngo-2017 kuya ku-2018 ukhomba ukuthi iNHI ngeke isebenze. INHI izosebenza njengomshwalense kahulumeni wezempilo ozoqinisekisa ukuthi bonke abantu bakuleli bayanakekelwa ngokwezempilo ngaphandle kokubheka iphakethe labo. ISama ithe ukusungulwa kweNHI njengohlelo olulodwa oluzobhekelela ezempilo kuleli kuzovula iminyango yenkohlakalo. Ithe izinguquko ezizoza neNHI zingadala umonakala kwezempilo kuleli uma zinganekekelwa ngendlela, yagxeka nokwethulwa kwayo esikhathini lapho abantu bengawuthembi uhulumeni. ISama ithe yenze inhlolovo kumalungu ayo asebenza ezibhedlela zikahulumeni nezizimele yathola ukuthi u-38% wodokotela bacabanga ngokufudukela kwamanye amazwe uma iba semthethweni iNHI. Omunye u-6% uthe ungase uhambe ngezinye izizathu. U-39% wodokotela uthe ungahlala. U-17% uthe awunaso isiqiniseko ngokuthi ungenzani. Okhulumela iSama uDkt Mvuyisi Mzukwa uthe abakholwa ukuthi uhulumeni wakuleli unalo icebo lokumelana nokuhamba kodokotela. Uphinde wabeka imibuzo ngokuthi imali izovela kuphi njengoba umnotho wakuleli ugawula imisebenzi kanti futhi abanye babasebenzi bebezoba yingxenye yabantu abafaka imali esikhwameni se-NHI. Isazi sezomnotho uDawie Roodt sikhuluma nephephandaba elinguzakwabo weSolezwe, iDaily News siveze ukuthi ibiza kakhulu iNHI futhi ayikho imali yayo. Uthe uhulumeni ngeke uqinisekise ukuthi konke kwenziwa ngendlela nokuyinto engadala umonakalo omkhulu. Isazi sezempilo uMnuz Michael Setta sithe indlela iNHI ezosebenza ngayo ayihlukile nokudla amabhizinisi azimele afakwe ngaphansi kwahulumeni. Uthe lokhu kuzodala enkulu inkohlakalo ngoba akekho ozobe eqaphe ukusebenza kwesikhwama seNHI ngaphandle kukahulumeni, nokungadala inkohlakalo. 