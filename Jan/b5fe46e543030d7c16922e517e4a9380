Abasolwa baboshwe ngamaphoyisa aseSundumbili esebenzisana nophiko iTask Team yesiFunda Ilembe, abaphenya ngecala lokubulala elenzeka ngo-Agasti 2019. Amaphoyisa abopha umsolwa oneminyaka engu-26 owaboshwa noqhwasha unezinhlamvu. Waboshwa kubo eMankwanyaneni. Umsolwa umataniswa necala lokubulala usomabhizinisi owahlaselwa kubanjwa inkunzi eDendethu Reserve. Olunye uphenyo lwamaphoyisa luwaholele eNgudwini Reserve, lapho kuboshwe khona owesifazane oneminyaka engu-26, otholwe nesibhamu esincane, izinombolo zaso ebezisuliwe. Bekukhona nezinhlamvu. Owesifazane ube eseboshelwa icala lokutholwa nesibhamu nezinhlamvu okungekho emthethweni. Ngokobufakazi obusemaphoyiseni, ngo-Agasti 31 ngonyaka odlule, abesilisa ababehlomile, bagasela endaweni yebhizinisi. Bathatha imali base bebulala inkosikazi yomnikazi webhizinisi, uNkk Ngoneni Shabalala (59). Abantu abebekhona baphucwa impahla yabo, kwabe sekuthathwa izimoto ezimbili zomnikazi webhizinisi. Izimoto zatholwa zishiywe esigangeni. Icala lokubulala nelokubamba inkunzi ibhizinisi labe selivulwa esiteshini saseSundumbili. Kuzohlolwa izibhamu ezitholwe kubasolwa, ukuthi kazithinteki yini kulokhu kuhlasela. Umkhuzi wamaphoyisa KwaZulu-Natal, uLieutenant General Khombinkosi Jula, uncome amaphoyisa ngokubopha abasolwa. Umphumela wokuvela kwabasolwa enkantolo izolo ubungakatholakali njengoba idokodo lisagcinwe enkantolo.