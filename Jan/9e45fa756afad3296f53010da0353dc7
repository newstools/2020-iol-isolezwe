Isolezwe lifike eMaphephetheni Secondary, abafundi bematasa bebutha uthayela namapulangwe okuphephuke ngesikhathi kuhlasela isiphepho ngeSonto ntambama. Angu-11 amakilasi apheshukelwe wuphahla kulesi sikole, okubalwa nekilasi eliwumahamba-nendlwana ebelisanda kunikelwa wuMnyango wezeMfundo KwaZulu-Natal. Izintambo zikagesi bezilenga, olunye ukhethe lusemaqeleni njengoba luphephuke lwasabalala yonke indawo. Uthishanhloko, uMnuz Mandlenkosi Bhengu, naye uficwe ematasa esabheka umonakalo. Uthe ubesesikoleni ngezithuba zabo 2 ntambama ngesikhathi kushintsha izulu, elinde amadeski abezolethwa esikoleni. Uthe naye kudingeke acashe emotweni, indlela isimo ebesibheda ngayo kodwa kungekho azokwenza njengoba bekwehla nesichotho, kuduma nezulu. “Besinamakilasi ayisihlanu angomahamba-nendlwana, ebesiqala ukuwasebenzisa selokhu kuvulwe izikole. Elilodwa ikilasi liphephukile, elinye lahlehla okumanje lilengela eweni. Ngibakhiphile bonke abafundi kulawa makilasi angomahamba-nendlwana athintekile ngoba akusaphephile,” echaza. Uthe kuphinde kwalimala amahhovisi negumbi lokufundela iMotor Mechanics. UBhengu uthe kulama kilasi apheshukelwe uphahla kuzoba nzima uma linetha izulu. Akusona isikole kuphela esicekeleke phansi kodwa nakomakhelwane bekubheda. Wonke amalungu omphakathi abekhuluma ngalolu daba lwesiphepho, ekhala nangokupheshukelwa yimizi. Omunye wabo nguNkk Thokozani Mhlongo, obethwele izimpahla, ethi uyocupha komakhelwane ngoba upheshukelwe umuzi. Uthe namanje akazi ukuthi basinde kanjani kulesi siphepho? UNksz Mpume Khumalo okuphephuke uphahla lomuzi wakubo obuwakhiwa, uthe cishe kwalimala nezingane. Uthe izingane beziphuma ukuyodlala ibhola, zabaleka zacasha kule ndlu entsha kukubi. “Umoya uthathe imizuzu engaphezu kweyisihlanu, kwehla nesichotho. Kuphephuke lonke uphahla, kwawa nezintambo zikagesi,” echaza. Uthe bese beqalile nokufaka ugesi endlini entsha, osekuphazamisekile. Izolo ugesi ubungekho kule ndawo njengoba kuthiwa unqamuke emuva kwesiphepho. Kulo muzi bekuphithizela omakhelwane beqoqa ukhethe namapulangwe abephephukele emizini yabantu. UNksz Khumalo uthe bamoshekile ngoba amapulangwe aphukile ngeke esasebenza, nokhethe lonakele. Ngesikhathi sokuloba izolo uNgqongqoshe wezokuBusa nokuBambisana noBuholi boMdabu, uMnuz Sipho Hlomuka, ubesetshale ithimba lezinhlekelele ukuyobheka umonakalo. Kuthiwa kuthinteke ama-ward amathathu kuMasipala waseNdwedwe. “Amathimba ethu asetshalwe kuzo zonke izindawo ezithintekile ukuhlola umonakalo. Okwamanje imibiko ikhomba ukuthi abekho abalimele nabashonile ngenxa yalesi siphepho,” kusho uHlomuka. Unxuse abantu ukuthi bahlale beqaphile, babikele amakhansela nesikhungo sezinhlekelele uma kukhona okonakale. Kwenzeka lokhu nje, isifundazwe sisazama ukulungisa umonakalo odalwe yimvula nesiphepho sangoDisemba.