UPillay (29) wayeseShakaskraal ngesikhathi kudlula iJeep emhlophe enabantu ababili abavele bavulela ngenhlamvu bebhekise kuye washona. Amaphoyisa ebelokhu efuna abadubula uPillay kanti kuye kwaboshwa uMnuz Mfanufikile Dlamini (29) ngaleli cala njengoba sekuboshwa umsolwa wesibili. Esitatimendeni kuvele ukuthi le ndoda iboshwe ngamaphoyisa aseBerea ayithole iphethe isibhamu i-9mm nezinhlamvu eziwu-30. Le ndoda esolwa ngokuba yinkabi ibifunelwa uxhaxha lwamacala okubalwa awokuduna izimoto, awokubulala, awokugqekeza okuthiwa enzeka eMhlali, Montclair, Msunduzi, Mpumalanga, Inchanga nasenkabeni yeTheku. Kulindeleke ukuthi ivele enkantolo maduze njengoba kusolakala ukuthi iyathinteka emacaleni amaningi odlame lwamatekisi. Oboshiwe usolwa nangokubulala uMnuz Sibusiso Shozi noSibonelo Mazibuko abadutshulwa ngoMashi 9 ngabo-7.45 bezihambela eMobeni. Usolwa nangokubulala uMnuz Sandile Ndimande noMthoko Ndimande abahlaselwa beseMkhizwana, ngaseCato Ridge, ngo-Agasti 29 ngabo-1.30 ezintatha. Kuthiwa kwafika amadoda ayehamba ngeQuantum abaphoqa ukuthi bangene kulo, bangabe besabuyela ekhaya, kwagcina kutholwe izidumbu zabo sezinamanxeba okudutshulwa. Uphinde asolwe nangokubulala indoda (41) yaseFredville ngoNovemba ka-2018 nayo eyadutshulwa ngamadoda ayehamba ngeQuantum. Uphinde asolwe ngokuduna imoto yowesifazane eyathathwa e-Unit 2 eHammarsdale ngo-2009. UKhomishana wamaphoyisa KwaZulu-Natal, uLt-General Khombinkosi Jula, uncome amaphoyisa ngokubopha le ndoda.