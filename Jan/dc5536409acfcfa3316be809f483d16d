Okhulumela umndeni uMnuz Mandla Sibeko ekhuluma kwiMetro FM izolo, uthe inkonzo yesikhumbuzo obekumele ibe izolo ihlehliselwe ikusasa. “Inkonzo yesikhumbuzo ebekumele ibe namhlanje (izolo) umndeni uthathe isinqumo sokuba uyihlehlisele uLwesihlanu ukuze amalungu omndeni nabangani bakamufi abakude, ngisho nabaphesheya kwezilwande bezokwazi ukufika ukuze bezoba yingxenye yenkonzo. Inkonzo yomngcwabo yona izoba ngoLwesibili,” kusho uSibeko. Umphakathi nawo uvumelekile ukuba ube yingxenye yenkonzo yesikhumbuzo ezoba eRosebank Union Church kusukela ngo-10 ekuseni. Umngcwabo wona uzoba seSoweto kusukela ekuseni. Kulindeleke ukuba osomabhizinisi, osopolitiki abangani, izihlobo nomphakathi bethamele inkonzo. UMaponya owazakhela igama kwezamabhizinisi kuleli kusukela ngezikhathi zobandlululo ushone ngoMsombuluko eneminyaka engu-99.