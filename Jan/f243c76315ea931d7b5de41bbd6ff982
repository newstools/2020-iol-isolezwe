UMENGAMELI we-ANC Women’s League, uNksz Bathabile Dlamini, ubalule ukwanda kwezenzo zokubulawa kwabesifazane nezingane wase enxusa ukuthi izinhlelo ezilwa nako aziqale zisebenze manje. Ubekhuluma emgubheni we-ANC KwaZulu-Natal weminyaka ewu-108 obusoGwini Sports and Leisure Centre, eGamalakhe, izolo. UNksz Dlamini uthe akukhulunywe nabantu, ikakhulukazi abafana abancane, bafundiswe ngokuthula, ubumbano nokuhlonipha abantu besifazane. “Ezikoleni akufakwe izifundo ezifundisa ngobulili. Bonke abaholi, abamasonto nabendabuko, abazihluphe ngezindaba zokuhlukumezeka kwabesifazane ngoba sesiphatheke kabi kakhulu. Izindawo ebezihlonishwa yila osekunukubezwa khona kakhulu abantu besifazane oCheryl Zondi bawofakazi. Amajaji, amaphoyisa nabameli abaphethe izindaba zokuhlukunyezwa mabaqhubeke njalo nokuqeqeshwa kungamiwa,” kusho uNksz Dlamini. Uthe wonke umuntu waseNingizimu Afrika akabe ne-biometric (ubufakazi obuveza ubuyena bomuntu). “Maqabane ibheyili yomuntu odlwengulile asiyivumi. Asikufuni ukudedelwa ngoshwele ejele kwabantu abadlwengulile. Sifuna bathole isigwebo sokudilikelwa yijele futhi abahlale emajele okuvalelwe kuwo iziboshwa eziyingozi. Uma ngabe ulibofuzo seluqinisekisile ukuthi umuntu udlwengule umuntu wesifazane, wambulala akushicilelwe ukuze abantwana bethu bezokwazi,” kusho uNksz Dlamini Uthe bafuna izingane zifundiswe imfundo ezozenza zikwazi ukuzenzela izinto, ziqale namabhizinisi. “Ezomnotho zethu azakhe amathuba omsebenzi, zeseke amabhizinisi abesifazane nemifelandawonye. Okhethweni oluzayo ngithi bantu besifazane sikhona, yithina esibaningi singaba amakhensela,” kusho uNksz Dlamini. UNobhala we-ANC Youth League KwaZulu-Natal, uMnuz Thanduxolo Sabelo, ubalise ngentsha engawatholi amathuba omsebenzi wathi iningi lababethamele umgubho wayizolo abasebenzi. Uphonsele inselelo abaholi bezombusazwe nabakahulumeni ukuthi emakhanda abo kudume ukusungula amathuba omsebenzi uma bebuyela emakhaya. “Angasali namakhansela. Ngonyaka ozayo siya okhethweni lohulumeni basekhaya. Ngeke size seseke ikhansela noma imeya engabacabangeli abantu abasha. Siyazibonga izimeya namakhansela eziqasha izihlobo nezintombi zazo. Kulo nyaka ozayo zimeya nani makhansela lungisani izindlela zenu. Uphiko lwentsha lunomgomo ka-40% wokumeleleka ezinhlakeni zikahulumeni. Ngonyaka ozayo sifuna izimeya namakhansela amancane kungabi ngaphansi kuka-40%,” kusho uSabelo.