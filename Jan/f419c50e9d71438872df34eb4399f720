Phakathi kwezinkumbi zabafundi abaqalayo ukuya esikoleni kulo nyaka kubalwa amawele akwaDuma, u-Omuhle no-Okuhle (6) baseLornaco Estate ngaseManzimtoti, abazoqala uGrade1 wabo eWarner Beach Preparatory School. Izolo, unina ubebalinganisa umfaniswano wabo bona sebezitshela ukuthi sebeya esikoleni. Bangene ekameleni labo begijima bagqoka masinyane maqede baphuma nezikhwama zabo bezitshela ukuthi sebeya esikoleni kanti bazoshutha. Unina, uNkk Sthoko Duma naye obejabule, ube esebatshela ukuthi esikoleni bazoya kusasa (namhlanje). UNkk Duma uthe kwesinye isikhathi uke azibone sengathi uyaphupha ngoba lezi zingane wazithola emuva kweminyaka e-20 eshadile. “Ngezwa ukuthi ngikhulelwe sizilungiselela ukuya eMauritius, siyogubha iminyaka ewu-20 sashada nomyeni wami. Njalo uma izingane zami zifinyelela esigabeni esithile ngiyajabula kodwa umuzwa wokuthi uNkulunkulu Omuhle wasenzela Okuhle okungamagama abo uyafika,” usho kanje. Esitolo esidayisa umfaniswano kwaGem Schoolwear enkabeni yedolobha ulayini wabazali ebezothenga umfaniswano ubumude, ngaphakathi kugcwele. UNksz Nontobeko Malinga ubehamba nendodakazi yakhe uThingo Malinga (6) eyofunda uGrade1 eSenzokuhle Primary eMzinyathi. Uthe ubezitshela ukuthi indodakazi yakhe izofunda ihlala naye lapha eThekwini kodwa wabuye washintsha umqondo, wayomfunela isikole eMzinyathi lapho ezohlala khona nogogo. UNksz Londiwe Gumede obehamba nendodakazi yakhe uYoba Gumede (5) eyofunda uGrade R eHlengimpilo Primary, eNanda, uthe akazange azihluphe ngokufuna isikole ngaphambi kokuthi kuvalwe. “Ziningi izikole eziseduze, ngiye kwebengisifuna kakhulu namhlanje, wathathwa ngase ngizothenga umfaniswano,” kusho yena. UMnuz Muhammed Pandor wakwaGem, uthe usuku olwandulela olokuvulwa kwezikole yilona olumatasatasa kunazo zonke kulesi sitolo. “Abazali bafika ngosuku lokugcina, abanye bafika nangalo usuku lokuvula ingane ithengelwe umfaniswano iwugqokele khona lapha ngoba umzali isikole usuke esithole ngosuku lokuvula,” usho kanje.