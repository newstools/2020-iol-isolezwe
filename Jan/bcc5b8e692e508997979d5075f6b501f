UKHALELWE ngamasongo kaSigonyela owesifazane waseLimpopo osolwa ngetulo lokubulala umyeni wakhe ongusomabhizinisi. Lo wesifazane usolwa ngokukhokhela izinkabi uR50 000 ukuthi zisoconge umyeni wakhe, uboshwe ngoLwesine ebusuku ePolokwane. Kuvela ukuthi yena nomyeni wakhe bese behlukene kanti bese behlela ukudivosa. Okhulumela amaphoyisa eLimpopo uCaptain Matimba Maluleke uthe lo wesifazane ubesebenza njengomabhalane enkampanini iGateway Airport Authority Limited kanti uke wasebenza nakumasipala waseCapricon. “Ubenezinkinga emshadweni, wabe eseqasha izinkabi ngoR50 000 ukuthi zibulale umyeni wakhe,” usho kanje. Uthe abaphenyi bama-Hawks abaphenya ubugebengu obuhleliwe abathole ngaleli tulo base benza uphenyo ukuze kuboshwe abasolwa. UMaluleke uthe uphenyo luveze ukuthi umsolwa ushade nosomabhizinisi owaziwayo ePolokwane kodwa bese besondele ekuphothuleni idivosi. Uthe laba bashadikazi banezingane ndawonye noma engabalulanga ukuthi zingaki. “Kuqashwe izinkabi ezintathu ukuthi zenze lo msebenzi bese ziyaholelwa. Kodwa ke icebo labo aliphumelelanga,” usho kanje. Kulindeleke ukuthi lo wesifazane avele enkantolo maduze. 