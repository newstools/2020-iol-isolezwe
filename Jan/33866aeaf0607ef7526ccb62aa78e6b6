Izolo amaphoyisa aqinisekisile ukuthi kuphenywa icala lokweba izimpahla zokugqoka nobucwebe okwenzeke KwaPhindangene. Okhulumela amaphoyisa KwaZulu-Natal uCaptain Nqobile Gwala uthe: “Kunecala eliphenywa amaphoyisa aseMahlabathini lokuntshontshwa kwezimpahla zokugqoka nobucwebe. Udaba lusaphenywa,” Isolezwe lithole ngomthombo walo ocele ukungadalulwa ukuthi lempahla entshontshiwe ilinganiselwa kuR99 000. Isolezwe lithole ukuthi kusukela ngoMashi kulahleka izimpahla, icala laze lavulwa ngoDisemba ngonyaka odlule. Leli phephandaba lihoshe nokuthi lezi zimpahla bezilokhu ziduka kancane kancane, kwaze kwabonakala ukuthi ziyantshontshwa. UMntwana uMangosuthu Buthelezi, uthe akafisi ukuphawula ngalolu daba, lokhu ukusho ngomlomo womsizi wakhe uNksz Lyndith Waller ngesikhathi ephendula kwiSMS athunyelwe yona izolo.