UZikalala obekhuluma nezintatheli ngesikhathi ehambele umcimbi wokubhiyozela ukuqala konyaka omusha obuseSouth Beach izolo, uthe ukuba khona kwababhekelele izivakashi okokuqala emabhishi akulesi sifundazwe nakhona kube nomthelela omuhle ekunciphiseni izigameko zobugebengu ezenzeka emabhishi ngalesi sikhathi sonyaka. “Zonke izindawo zethu eziheha izivakashi ziphephe kakhulu. Ababhekelele izivakashi bakhona emabhishi kanti baphinde babekhona nasemalokishini nasezindweni zasemakhaya ukuqinisekisa ukuthi izivakashi zithola ukunakekeleka,” kusho uZikalala. Ebuzwa mayelana nokunyuka kwezibalo kwabavakashi abathutheleke ezindaweni ezahlukene zokuheha izivakashi esifundazweni, uZikalala uthe yize kusazolindwa ukukhishwa kwezibalo ezizoveza ukuthi lezi zindawo zihanjelwe kangakani, kodwa umthamo wezimoto ebezingena kulesi sifundazwe ngezikhathi zamaholidi uyakhombisa ukuthi abantu baseza ngobuningi ukuzochitha amaholidi KwaZulu-Natal. “U-90% wamahhotela abebhukhiwe eThekwini, ewu-80% oKhahlamba bese eba * -100% KwaDukuza,” kusho uZikalala. Mayelana nezibalo zokuheha izivakashi ezingaphezu kwesigidi kulesi sifundazwe, uthe nakuba kusalindwe ukuthi kwethulwe ngokusemthethweni izibalo zabebevakashile, kodwa unethemba lokuthi kufinyelelwe kuleso sibalo. IMeya yeTheku, uMnuz Mxolisi Kaunda, ithe ukusebenza ngokuzikhandla kwamaphoyisa ukuqinisekisa ukuthi imithetho elawula ukuziphatha kwabahambele izindawo zokuvakasha iyalandelwa nokuqinisekisa ukuthi kuyabhekwana nabaphula umthetho, nakho kube nomphumela omuhle. UMnuz Siphiwe Phungula waseVryheid osehlale nomndeni wakhe kuleli dolobha kusuka ngo Disemba 24 nyakenye bengcebeleka, uthe ukuthokozele ukuba seThekwini. “Sijabule kakhulu. Ngithathe izingane zami ezintathu nonkosikazi wami ngabakhiphela eThekwini ngoba ngiyazi ukuthi yindawo enobumnandi,” kusho uPhungula. Khonamanjalo; abakaMasipala weTheku banxuse abasuke bosa inyama ezindaweni ezahlukene ukuba benze isiqiniseko sokuthi amalahle uma sebewalahla asuke ecimile ngokuphelele. Lesi sixwayiso basenza nje izolo ekuseni ngesikhathi abaqoqa udoti ngasolwandle bewufaka emotweni kuqubuke umlilo ngenxa yamalahle abengancinyiwe ngokuphelele. Isitatimende siveza ukuthi awukho umonakala odalekile kodwa kuphoqeleke ukuthi udoti uthululwe. Kunxuswa abantu ukuthi amalahle bawathele ngamanzi ngaphambi kokuwalahla ukuze aphole.