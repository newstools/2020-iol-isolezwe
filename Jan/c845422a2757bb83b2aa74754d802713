I-Cosatu, Fedusa neNactu zithi kazihambisani neNational Minimum Wage eyahlongozwa eminyakeni emithathu edlule eyayithi umsebenzi kufanele angaholi ngaphansi kukaR20 ngehora. Ngokwalo mthetho abasebenzi basemafemini akufanele bahole ngaphansi kukaR20 ngehora, abasemapulazini akufanele bathole ngaphansi kuka-R18 bese kuthi abasezindlini akufanele bathole ngaphansi kukaR15. Abasebenza ohlelweni lwe-Expanded Public Works akufanele bathole ngaphansi kukaR11. I-Cosatu ithe uhlelo lwaluphakanyiswe ngo-2017 kodwa manje wu-2020 nempilo inezindleko zayo ngakho kufanele izinto zishintshe. UNobhala-Jikelele weCosatu, uMnuz Bheki Ntshalintshali, uthe ngonyaka odlule izinyunyana zibhalele iKhomishini yeNational Minimum Wage ziyicela ukuthi iyinyuse ngo-12.5% eminyakeni emithathu ezayo. “Besicele ukuthi abasebenzi basezindlini, abasemapulazini bathole imali ethe xaxa ngoba yibona abahola kancane ukudlula wonke umuntu. “Kuyasimangaza ukuthi ikhomishini yeNational Minimum Wage iphakamise ukuthi imali inyuswe ngo-5% kuwo wonke umuntu. Lokhu kusho ukuthi abasebenzi abawu-6.4 million abaholelwa ngokweNational Minimum Wage bazothola amasenti ngoba imali idliwa yizindleko zempilo ezikhuphukile,” kusho uNtshalintshali. Unxuse uNgqongqoshe wemiSebenzi, uMnuz Thulas Nxesi, ukuthi aqinisekise ukuthi abaqashi bayayilandela imithetho yokuholela abasebenzi nokuthi uma kunezinkampani ezingenawo amandla okuholela abantu iNational Minimum Wage zishicilelwe ukuze abantu bazazi.