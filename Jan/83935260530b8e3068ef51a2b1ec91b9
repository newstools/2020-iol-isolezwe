KUBOSHWE izitshudeni ezine kulandela ukushiswa kwemoto yesinye isitshudeni kwashiswa nesakhiwo sesikhungo e-University of KwaZulu-Natal (UKZN) ophikweni lwaseWestville naseHoward, izolo. Izitshudeni zakulesi sikhungo ezibalelwa ku-1 000 kuthiwa zivuke umbhejazane izolo zibhikisha kusukela ekuseni, izolo. Okhulumela amaphoyisa KwaZulu-Natal, uBrigadier Jay Naicker, uthe lezi zitshudeni zizovela enkantolo maduze. “Amaphoyisa ophiko olulwa nodlame emphakathini atshalwe esikhungweni saseHoward namhlanje (izolo), kulandela ukuba izitshudeni zibe nodlame. Kuboshwe izitshudeni ezine ngokuba nodlame emphakathini. Kushiswe enye imoto yesitshudeni kulesi sikhungo, ishiswa yiqulu ebelibhikisha. Isimo sisiqaphile, amaphoyisa atshaliwe kuleya ndawo. Abasolwa bazovela enkantolo maduze,” kusho uNaicker. Isolezwe lithole ukuthi kukhona nesakhiwo sakhona e-UKZN ophikweni lwaseWestville esishiswe yilo iqembu lezitshudeni ebezibhikisha. Amaphoyisa athe asaphenya ngaleso sigameko. Lesi sigameko silandela umbhikisho oqale ngoMsombuluko kulesi sikhungo nase-Unisa, abafundi bekhala ngezinkinga zokubhalisa. UNgqongqoshe wezokuThutha, ezokuPhepha nokuXhumana koMphakathi KwaZulu-Natal, uMnuz Bheki Ntuli esitatimendeni asithumele abezindaba izolo, ukugxekile ukushiswa kwempahla yezikhungo zemfundo uma izitshudeni zibhikisha. “Ngeke sikuvume ukuba izikhungo zemfundo ephakeme siphenduke isidleke sobugebengu. Ukushiswa kwezimoto nezakhiwo, ubugebengu nje lobo. Amaphoyisa kumele abophe labo abenze lokho. Izitshudeni azilandele izinhlaka ezifanele uma zikhalaza, zilinde ukuthi kulungiswe lezo zikhalo zazo. Ngaphandle kokuba nodlame,” kusho uNtuli. NgoLwesibili kuvele enkantolo izitshudeni eziyisithupha zase-Unisa nomunye uNksz Ntombisile Nyandeni (18), ongesona isitshudeni. Kuthiwa uboshwe amaphoyisa kade eshaqa abafundi abebesolwa ngokubhikisha. Kuvele nezinye izitshudeni ezimbili zase-UKZN. Zonke lezi zitshudeni zidedelwe ngebheyili kaR500 umuntu emunye. Bazobuyela enkantolo ngo-Ephreli 8 nonyaka. Osehhovisi lezokuxhumana e-UKZN, uMnuz Ashton Bodrick, uthe yize kube nezinxushunxushu kodwa ukubhaliswa kwabafundi kuqhubekile izolo, futhi kusazoqhubeka. Esitatimendeni esithunyelwe abezindaba abase-UKZN, bathe kushiswe imoto yomuntu obeze kulesi sikhungo neyesikhungo. Bathe zingu-10 izitshudeni eziboshiwe ngenxa yodlame. Bathe baqinise ezokuphepha ngokwandisa onogada kulesi sikhungo. “Kuyilungelo lazo izitshudeni ukuba zibhikishe uma zinezikhalo kodwa asikho isidingo sokuba zibe nodlame zicekele phansi impahla. Zonke izigameko zodlame ziphenywa onogada besikhungo namaphoyisa,” kusho uBodrick.