UMnuz Lukhona Mnguni, umhlaziyi wepolitiki, uthe uJanuwari 8 wumcimbi we-ANC esuke ikhombisa kuwo ukuthi iyakwazi ukuheha izinkumbi zabantu futhi amaqabane ayayithanda kodwa akazi-ke noma abantu baseNingizimu Afrika nabo basuke beyibheke ngamehlo abomvu yini. Uthe ulindele ukuthi uMengameli athinte udaba lokwakha kabusha i-ANC ngoba ezinye izifunda kazinabo abaholi okubalwa iTheku, OR Tambo e-Eastern Cape ne-ANC Youth League. “Kubalulekile ukuthi ahlahle indlela ngokwakhiwa kabusha kwe-ANC njengoba kuyiwa okhethweni lohulumeni basekhaya. Kuvamise ukuthi kube nodlame uma sekuqokwa abaholi ngakho umyalezo wakhe kufanele uqine uhlahle nendlela eya phambili,” kusho uMnguni. Kwezithinta izwe uLukhona uthe uMengameli akakwazi ukusonga inkulumo yakhe engakhulumanga ngodaba lokunqanyulwa kukagesi yi-Eskom, ukukhulisa umnotho nokudala amathuba omsebenzi. “Uma ngikhuluma ngokudala amathuba omsebenzi angisho ukuqashwa kwabantu kuphela kodwa ngilindele ukuthi uMengameli asho izinhlelo abanazo zokusiza abantu ukuthi bazakhele awabo amathuba omsebenzi. Sifuna ukubona ukuthi iNational Executive Committee (NEC) ye-ANC inazo yini izinhlelo zokulungisa izinkampani zikahulumeni nokukhulisa umnotho wezwe,” kusho uMnguni. Uthe uMengameli kufanele achaze ukuthi kungani kusanqanyulwa ugesi kade ethembise ukuthi kuzoma kancane. UMnguni ulindele nokuthi uMengameli asho ukuthi yimaphi amathuba ezemfundo noma omnotho azosiza abafundi abasanda kuphuma esikoleni. Uthe kuyobe uyokelele uma engakhulumanga ngodaba lwe-United States (US) ne-Iran asheshe acacise ukuthi iNingizimu Afrika izothumela muphi umyalezo kuhulumeni wase-US. Omunye umhlaziyi uMnuz Thabani Khumalo uthe inkulumo kaJanuwari 8 ayisenawo umsoco ngoba kushiwo into efanayo kuyo naleyo uMengameli asuke eseyethulela isizwe. “Kufanele i-ANC ize nezinhlelo ezintsha zokuheha abantu ukuthi balalele inkulumo ngoba asiyenawo umsoco. Silindele ukuthi uMengameli akhulume ngomnotho ongakhuli, asho amasu akhe okukhulisa umnotho nokudala amathuba omsebenzi. Silindele nokuthi akhulume ngezinkampani zikahulumeni oDenel, Eskom, Prasa neSouth African Airways nokuvuselelwa kabusha kwe-ANC,” kusho uKhumalo. Uthe njengoba kuyiwa okhethweni lohulumeni basekhaya kufanele i-ANC ize nomyalezo ozocacisa ukuthi izobenzelani abantu. Ukuba nemibhikisho yezidingo, kunqanyulwe ugesi, ezinye izindawo azinawo amanzi okusho ukuthi abantu bazosebenzisa ivoti labo ukufaka iqembu abalibona lizoxazulula izinkinga zabo. Uthe izinto zimapeketwane kwezinye izifundazwe njengoba i-ANC ingenabo abaholi abakhethiwe ukuthi bahole izifunda, nezinye izinhlangano zayo abale kuzo i-ANC Youth League engenaye umholi. Khonamanjalo iPhini likaNobhala Jikelele we-ANC, uNkk Jessie Duarte, lithi kumi ngomumo ngomcimbi wokugubha iminyaka ewu-108 kwasungulwa inhlangano. UNkk Duarte uthe kuningi okuzokwenzeka kuleli sonto ngoba abaholi be-ANC bazovakashela abantu baseNorthern Cape emizini yabo, babe nemihlangano yomphakathi baphinde baye ngisho nasemasontweni abo. Uthe uRamaphosa ukulungele ukuthula umyalezo wakhe olindelwe yizinkumbi zabalandeli be-ANC. NgoLwesithathu umengameli uzoqala ayobeka izimbali ethuneni likaNobhala Jikelele wokuqala we-ANC, uMnuz Sol Plaatjie, nasethuneni lesishoshovu somzabalazo, uNkk Mittah Seperepere. Uhlelo oluphelele lokuzokwenzeka kuleli sonto kuze kufike inkulumo kaJanuwari 8 ngoMgqibelo luzotholakala ezinkundleni zokuxhumana ze-ANC.