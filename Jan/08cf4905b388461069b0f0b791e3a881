Ingxenye yabafundi baseBuhlebethu Primary ebisesikoleni, izolo igodukisiwe nothisha emuva kokululekwa ngokwengqondo. Izolo amaphoyisa abeqaphe isango nonogada uMnuz Bheki Zulu (59) obengumgilwa kulokhu kuhlasela. Okhulumela amaphoyisa KwaZulu-Natal uColonel Thembeka Mbele, uthe kuboshwe abasolwa abaneminyaka ephakathi kuka-19 no-21 ngoLwesithathu ntambama KwaMashu ngecala lokuzama ukubulala nelokuphanga. Bazovela eNkantolo yeMantshi eNtuzuma maduze. Elandisa Isolezwe ngokwenzekile, uthishanhloko osabambile, uNksz Busisiwe Gwabalanda, uthe ngoLwesithathu kufike indoda ihamba nomfana ona-13 yatshela unogada ukuthi izombhalisa. “Le ndoda ibingaphethe lutho yokubhalisa, yathi ibisazoxoxisana nathi nje izwe ukuthi isikhala iyasithola. Umfana ebizombhalisa ithe una-13 weminyaka uma ngiyibuza kodwa ubumbona usekhulile ukuthi angafunda e-primary. Le ndoda ingitshele ukuthi bazofuna isikhala ngoba umfana ubelova kakhulu esikoleni esidala futhi unina uphuza kakhulu utshwala. Ngeluleke ngokuthi akabuyele la abefunda khona (eMbaliyamazulu Primary) ayobacela bambuyisele ngoba iseduze, ingumakhelwane kakhulu,” kusho uNksz Gwabalanda. Uthe indoda isho lawa mazwi yabe iphenduka ibashiya iya ehhovisi likanobhala okuthe esehamba wezwa umsindo wokucushwa kwesibhamu. “Besikhuluma kahle nalaba bantu kumnandi kuhlekwa futhi le ndoda ibihlanzekile, iyinhle nje. Ngitshele unobhala ukuthi lo athi azombhalisa kukhona obekusolisa ngaye kodwa ngazitshela ukuthi mhlampe ingane egangile esikoleni, hhayi ukuthi isigebengu,” kusho uNksz Gwabalanda. Uthe uzwe sekukhalwa ubumayemaye, othisha nomama abaphekayo esikoleni sebelaliswe phansi ngezisu bekhonjwe ngezibhamu. “Ngibaleke ngangena e-strong room ngesikhathi abanye belaliswe ngezisu bekhonjwe ngezibhamu bephangwa. Ngiciphize i-panic button ne-intercom ngayivulela phezulu, ngikhala ngicela usizo nasemphakathini. Uthisha odutshuliwe ufike ezobheka ukuthi kwenzakalani kanti uzohlangana nabaphangi sebephuma, bamdubula esiswini,” kusho uNksz Gwabalanda. UNgqongqoshe woMnyango wezeMfundo KwaZulu-Natal, uMnuz Kwazi Mshengu, uhambele lesi sikole izolo wathi abasolwa ababili bebefunda kulesi sikole, abanye abahlanu bayaziwa endaweni. Uthe isikole akumele kube ikamazenzele njengoba esifanise nendawo engcwele. “Kuyishwa ukuthi abasolwa basebenzise ithuba bebona abazali bephuma bengena esikoleni, bezobhalisa izingane. Lesi sikole singezinye ezivikeleke kakhulu. Sibiyelwe, sinonogada, sinamakhamera sinane-intercom, ngeshwa bakwazile ukudlula kuzo zonke ezokuphepha bezenza abazali,” kusho uMshengu. UZulu uthe usathukile futhi ugada isango ngezandla ekubeni abahlaseli befike nezibhamu. “Akukho ukuphepha ngoba uma bengabuya abasolwa bazongifica ngingedwa ngingaphethe lutho lokuzivikela. Angikelulekwa ngokwengqondo. Le nto ilokhu ivuka, ngiyesaba,” kusho uZulu ebamba izinyembezi.