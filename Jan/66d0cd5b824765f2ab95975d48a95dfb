UMnuz Luyanda Mkhize (31), wathathwa ehlezi nentombi yakhe ngoDisemba 28 eSobantu. Abasolwa abangaziwa abamthumba, bamfaka ebhuthini yemoto bahamba naye. Isidumbu sakhe sitholwe silahliwe eThornville. Isolezwe lithole ukuthi ubenenqwaba yamanxeba okudutshulwa. Ayaziwa imbangela yokubulawa kwakhe. Okhulumela amaphoyisa KwaZulu-Natal, uCaptain Nqobile Gwala, ukuqinisekisile ukuthi kuvulwe amacala amabili, elokuthumba nelokubulala. “Kwabikwa ukuthi umufi uthunjiwe, abasolwa bamfaka ebhuthini yemoto. "Ngalo usuku aduka ngalo kwabe sekutholakala isidumbu sowesilisa, edutshuliwe. Kutholakale ukuthi ngesakhe owesilisa okwakubikwe ukuthi uthunjiwe. "Kukhona icala elivulwe eMountain Rise lokuthumba nelavulwa eThornville lokubulala. Amaphoyisa asaphenya. Siyanxusa ongaba nolwazi ukuba alekelele amaphoyisa ukuze kuboshwe abasolwa,” kusho uCaptain Gwala. Imizamo yeSolezwe yokuxhumana nomndeni kamufi ayizange iphumelele, izinombolo azitholakalanga.