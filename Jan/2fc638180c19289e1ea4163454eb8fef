Isidumbu sika-Ayanda Mkhize (7), sitholwe ngeSonto eMlaba Dam, eZibuse Village, emuva kokuminza ngoMgqibelo. Kusolwa ukushisa kwelanga obekubhokile ukuthi kuholele ekutheni * -Ayanda ayobhukuda nabangani. Ngokwesitatimende esithunyelwe ngamaphoyisa ngosuku isidumbu esitholakale ngalo, abatshuzi beSearch and Rescue namaphoyisa kaMasipala weTheku, babizwa ukuzotakula umfana. Kuthiwa u-Ayanda uhlulekile ukubhukuda, wagcina eminzile. Isidumbu sakhe sitholakale ngesonto ntambama, edamini ekujuleni okungamamitha ayisihlanu. Okhulumela amaphoyisa KwaZulu-Natal, uCapt Nqobile Gwala, uthe kuvulwe idokodo lokufa komuntu emuva kokuminza komfana oneminyaka eyisikhombisa. “Idokodo liphenywa ngamaphoyisa esiteshi saseHammarsdale. Okwamanje kayaziwa imininingwane ngesizathu esiholele esigamekweni. Isigameko senzeka ngezithuba zabo-4 ntambama,” kusho uCapt Gwala. Kushaye isikhathi sokuloba ungatholakanga umndeni ka-Ayanda ukuzwa eminye imininingwane. Ngokwemibiko yabezimo eziphuthumayo esifundazweni, sebeyisishiyagalolunye asebeminzile selokhu kuqale amaholidi kaKhisimusi. Kwesinye isigameko esenzeke ngoLwesine, kuminze umfanyana oneminyaka emine eLagoon Beach, eScottburgh. Isidumbu somfana satholwa ngabantu abebezobhukuda olwandle, babikela abezimo eziphuthumayo. Okhulumela abezimo eziphuthumayo kwaNetcare 911, uMnuz Shawn Herbst, uthe eselutholile usizo lokuqala kodwa isimo sakhe singagculisi. Uthe washona besanda kufika abezimo eziphuthumayo.