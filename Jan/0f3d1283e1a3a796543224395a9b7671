UNksz Sbongile Zikalala (37), waduka eyothwasa emfuleni iBlood River, ngo-Ephreli ngonyaka odlule. Uze wangcwatshwa wumndeni wakhe ngoMgqibelo, eVryheid emva kokubuya kolibofuzo oluqinisekisa ukuthi isidumbu ngesakhe. Isolezwe like labika kabanzi ngalolu daba njengoba umufi, wayesengcwatshwe wumndeni kaNksz Zandile Phungula (27), KwaGijima, eGreytown, uzitshela ukuthi yisidumbu sakhe. UNksz Phungula, kudlule isonto “engcwatshiwe” wabe esezifikela kubo. Lokhu kwaphoqa ukuba amaphoyisa aseKingsley, eVryheid, ehambisana nabakwa-Avbob bambe isidumbu sowesifazane owayengcwatshwe ngo-Ephreli 28, 2019. Lo wesifazane ngokusho komndeni wakhe wayekade eyothwasa emfuleni iBlood River eNcome, ngesikhathi eduka. Izolo Isolezwe likhulume nomndeni kaNksz Zikalala, uthe bafuna uhulumeni abanxephezele ngokwenzeka. Udadewabo kamufi, uNksz Tholakele Buthelezi, uthe bafuna uhulumeni angenele. “Sihlukumezeke kakhulu siwumndeni futhi singene ezindlekweni ngenxa yalolu daba. Kusukela ngo-Ephreli ngonyaka odlule silinde ukuba singcwabe. Sihlukumezekile kakhulu ngoba isidumbu sikadadewethu saya komunye umndeni basingcwaba, sambiwa, sahlala emakhazeni njengoba sesize sangcwaba ngoMgqibelo. Sidinga ukuba uhulumeni asinxephezele ngokwenzekile ngoba kwakungamele ukuba isidumbu sethu size singcwatshwe ngabanye abantu,” kusho uNksz Buthelezi. Unina kamufi, uNkk Themba Buthelezi, uthe kabazange bakwazi ukuzilela indodakazi yakhe ngendlela njengoba bebelokhu belinde imininingwane yolibofuzo. “Sibe senkingeni emangalisayo kusukela alahleka ekuqaleni kuka-Ephreli, sathola ukuthi ungcwatshwe ngabanye abantu, kwamele silokhu sibuka leso simo. Ukhona yini umuntu owake wahlala elinde ukungcwaba cishe unyaka, sihlukumezekile singumndeni. Singene nasezikweletini zokumngcwaba ngoba umasingcwabisane besingenawo. Amaphoyisa aqede ulibofuzo, athi sekumele sizibonele. Sisele nezikweletu,” kusho uNkk Buthelezi. Okhulumela amaphoyisa KwaZulu-Natal, uCaptain Nqobile Gwala uthe: “Imiphumela yolibofuzo ibuyile, umufi uNksz Sibongile Zikalala (37), kuqinisekisiwe ukuthi isidumbu ngesakhe. Ube esenikezelwa emndenini wakhe,” kusho uCaptain Gwala. UNksz Phungula watshela Isolezwe ukuthi wayezihlalele nomunye ugogo eNsuze ngoba engenayo imali yokubuyela kubo, eGreytown njengoba wayebalekile eVryheid lapho ayehlala khona. Uthe kwaziqondanela nje ukuthi abuye sekudlule isonto kuthiwa ungcwatshiwe. Lo wesifazane ngesikhathi efika ekhaya, abantu babaleka bezitshela ukuthi yisipoki.