Lokhu kushiwo wuNgqongqoshe wezeMpilo ezweni uDkt Zweli Mkhize emukela izingane ezizalwe ngoNcibijane, esibhedlela eKing Dinuzulu, izolo. Uthe izwe selicishe laphunyukwa wukwaziwa ngokuthi kalinabo abantu abahlaselwa wuvendle ngenxa yokuthi kunomama abangalulandeli ngendlela uhlelo lokugoma izingane. “Ukugoma ingane kubalulekile. Kumele kulandelwe. SiyiNingizimu Afrika sesicishe salahlekelwa wukuthathwa njengelinye lamazwe angenaso isifo uvendle ngoba abantu kabayilandeli ngendlela imigomo, okungenye yezinto ezibhekwayo uma kubhekwa ukuthi izwe kalinaso yini isifo uvendle,” kusho uMkhize. INingizimu Afrika yaphakanyiswa yaba ngelinye lamazwe angenaso isifo sovendle ngo-2006, ngo-2017 kwavela ukuthi kunezingqinamba ezinhlelweni zokunqanda uvendle, okuholele ekutheni ingabe isathenjwa. Nyakenye izinkinga zilungisiwe izwe labuyela ekubeni ngelinye laziwayo ukuthi kawanalo uvendle. Ngesikhathi sokushicilela bezingu-95 izingane ezizalwe KwaZulu-Natal, abafana abangu-47 namantombazane angu-48. Umama omncane kunabo bonke uneminyaka ewu-14 ubelethele esibhedlela e-Escourt, uyise wengane yakhe uneminyaka ewu-20. ELimpopo zingu-74 izingane ezizalwe khona, eNorth West zingu-64, eFree State banezingu-19, e-Eastern Cape zibe-66, eGauteng zingu-213 bese kuthi eMpumalanga zibe ngu-42. UNksz Yolokazi Lumkwana (23) okuwuye obelethe ingane yokuqala kwezintathu ezibelethelwe esibhedlela eKing Dinuzulu, uthe indodana yakhe ubengakayilindeli ngoba bekusamele axukuze namuhla. “Ngijabule kakhulu ngokuthi ingane yami iphile kahle ngathola nezipho, okuyinto ebengike ngiyibone ezindabeni ngingacabangi ukuthi nami ngingayithola.” UNksz Thandeka Mkhize (29) obe ngowesibili obelethe ingane yomfana uthe: “Kube nezimpawu zokuthi ngizobeletha izolo (ngoLwesibili) ngeza esibhedlela. Uma ngifika ngempela izimpawu zaqinisekiswa. Ngijabule kakhulu. Ingane yami iphile kahle.” Izingane ezibelethwe kulesi sibhedlela zithole izitifiketi zokuzalwa khona izolo. UDkt Mkhize uthe uhlelo lokuthi izingane ziphume ezibhedlela nezitifiketi zokuzalwa, luzokhuliswa.