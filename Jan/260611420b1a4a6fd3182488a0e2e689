Ubephawula ngesigameko sangoJanuary 13 lapho kudutshulwe khona unogada, uMnuz Thokozani Mthethwa, waseRichards Bay Mine (RBM), walaliswa esibhedlela. Esigamekweni omunye wabasebenzi walimala eshaywa ngesibhamu. Ngaphambi kwesigameko emasontweni amabili edlule, kwebiwe amakhebuli kagesi kuyona imayini. Isolezwe lithole ukuthi esigamekweni sokwebiwa kwamakhebuli kwaboshwa abane kodwa akukaboshwa muntu ngokudutshulwa kukanogada. Esitatimendeni esithunyelwe abezindaba uZikalala ukuncomile ukuthi kukhona ababoshiwe. “Njengohulumeni wesifundazwe sizibophezele ukubuyisa ukuthula nozinzo kwaRBM nasemphakathini oseduze nale mayini. Sikhathazeke kakhulu ngezigameko zodlame kule mayini ngoba lokhu kungaba nomthelela omubi emnothweni wesifundazwe. Lezi zigameko zizosixoshela nabatshalimali abafuna ukuthuthukisa umnotho kulesi sifundazwe,” kuchaza uZikalala. Uthe unethemba lokuthi amaphoyisa azokwazi ukubuyisa uzinzo emayini futhi nohulumeni uzimisele ukulekelelana nawo. Ugcizelele ukuthi ngeke bakuvumele ukuthi isimo singalawuleki kule nkampani ngoba nangonyaka odlule benze konke okusemandleni ukuxazulula izinkinga. NgoDisemba uZikalala nethimba longqongqoshe, bavakashela kule mayini ukuyoqhubeka nezingxoxo zokuzama ukubuyisa uzinzo nokuthula. Imayini ibisivalwe amasonto amathathu, abasebenzi besaba ukuya emsebenzini ngenxa yokuhlaselwa. Imayini ivulwe ngesonto lokuqala likaJanuwari. UMnuz Philani Nhlenyama, okhulumela iNational Union of Mineworkers egatsheni laseRichards Bay, ukuqinisekisile ukuthi kuboshwe abantu abane ngesigameko sokwebiwa kwamakhebuli. Uthe isigameko senzeka kuqala kunesokudutshulwa kukanogada. Uthe namanje abasebenzi bayesaba ngoba izigameko zakamuva zikhombisa ukuthi abaphephile. Uveze nokuthi bakhathazeke ngokuthi uma izigameko zodlame ziqhubeka, imayini ingase ivalwe, abasebenzi balahlekelwe umsebenzi. Izinkinga kule mayini kuthiwa zidalwa wumbango ohlanganisa namalungu omphakathi afuna ukuhlomula. Le nkampani iqashe abasebenzi abangaphezu kuka-2 000. Kulindeleke nokuthi kunwetshwe imayini, okuphazanyiswe wuthuthuva. Kushaye isikhathi sokuloba abakwaRBM bengatholakalanga ukuphawula. Okhulumela amaphoyisa eKZN uCol Thembeka Mbele uthe kuphenywa icala lokuzama ukubulala emuva kokudutshulwa kukanogada. Uthe akukaboshwa muntu ngalesi sigameko.