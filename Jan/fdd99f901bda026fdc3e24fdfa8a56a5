Umuntu udonswa yiphunga lendle namanzi ageleza emgwaqweni uNathi Ndlovu okuphuma esitamkokweni kuze kuyokufaka emagcekeni alo muzi osuphenduke undabamlonyeni kuleya ndawo. UNksz Tracey Zuma, ilungu lomndeni, uthe inkinga yokuqhuma kwesitamkoko iqale emuva kwemvula enamandla ekupheleni kukaNovemba nyakenye. Uthe kusukela kuqala uDisemba kuphoqeleke ukuthi bavale amawindi neminyango ubusuku nemini ngenxa yephunga elidabula ikhanda futhi lesi simo sibaqhatha nomakhelwane. “Kuphuma yonke into ongayicabanga esitamkokweni, ichithekele egcekeni. Sinengane enonyaka nezinyanga eziyisishiyagalombili esiphila ngokukhishwa yisisu ibuyise, nathi siyagula manje. Uma uphumela ngaphandle kuthi gonyuluka uphalaze. Ikhansela nomasipala (weTheku) sibabikelile kaningi kodwa bazithela ngabandayo, asilutholi usizo,” kusho uNksz Zuma. Emgwaqweni, umphakathi ubeke amatshe ohamba phezu kwawo ukugwema ukungcoliswa amanzi nemfucuza ephuma esitamkokweni. Umakhelwane wakwaZondi, uNkk Regina Dlamini, uthe kwazingane azisakwazi ukudlala emnyango ngenxa yokungcola nephunga okuqhamuka esitamkokweni. “Asisakwazi nokuvula amawindi kulokhu kushisa okungaka. Kubheduka nezifo. Umasipala uthatha isikhathi eside ukulungisa umonakalo uma uwubikela,” kusho uNkk Dlamini. Ukhala esifanayo uNksz Baja Mtolo wasesigcemeni sakwa-L KwaMashu. Uthi usabika waze wakhathala emkhandlwini ngesitamkoko sakwakhe esivaleke emuva kwemvula yangoDisemba. Uthe okumphatha kabuhlungu ukuthi ucingo lwakhe alusangeni uma ebashayela kwamasipala ebika ngale nkinga. “Angisazi ngenzenjani ngoba yonke into eflashwa omakhelwane iphelela kumina njengoba simfimfa isitamkoko. Siphila kabuhlungu nosizo asilutholi. Ikhansela alifiki ukuzobheka umonakalo,” kubalisa uNksz Mtolo. Okhulumela uMasipala weTheku, uMnuz Msawakhe Mayisela, uthe kakulona iqiniso ukuthi umkhandlu awenzi lutho ukusiza izakhamuzi zeTheku. Uthe njengamanje ubhekene nenkinga enkulu yokulungisa umonakalo wokuvaleka kwezitamkoko iningi lazo okuba wubudedengu. “Ucwaningo lukhombisa ukuthi * -70% wezinkinga eziholela ekuvalekeni kwezitamkoko kubangelwa ubudedengu babantu abafaka izinto ezingafanele emapayipini ahambisa indle. La mapayipi enzelwe ukuthi ahambe amanzi, indle ne-toilet paper kuphela. Uma umuntu efaka enye into lokhu kuzoholela ekuvalekeni kwesitamkoko, ekugcineni bese kuba yinkinga yomkhandlu,” kuchaza uMayisela egcizelela ukuthi bazowulungisa umonakalo odalekile. Uthe sebeqale umkhankaso wezinyanga eziyisithupha, baye emiphakathini, ukubafundisa ngokungenhla.