Idalule nokuthi ngoNovemba 15 ibisivale izikhala zezitshudeni eziwu-6 100 kanti ezinye izikhala zizovalwa ngemuva kokuphuma kwemiphumela ka-matric. Inxuse abafundi abafake izicelo zokufunda kule nyuvesi ukuthi babheke ukuthi bayamukelwa ngokuvakashela i-website ethi http://saa.ukzn.ac.za/Status-Check-Accept-Offer kanti bangakwazi nokushaya ucingo ku-031 260 2212 babuze ngezicelo zokufunda. Abenyuvesi bathe ngeke bazamukele izicelo ezizofika kamuva ngoba vele sebethole izicelo eziningi zabafuna ukuzofunda khona. Abafundi abafuna ukushintsha izifundo zabo bazovunyelwa ukwenza lokho uma beya eNyuvesi yaKwaZulu-Natal ezikhungweni zayo eWestville, Howard, Edgewood naseMgungundlovu. Baveze nokuthi abafundi abaningi bafake izicelo zokufundela ubuthishela, ezobunjiniyela, ezomthetho, ezobudokotela, ezenhlalakahle, ezesayensi nezobuhlengikazi. Baxwayise abafundi ngokuthi bangayilaleli imiyalezo yosomathuba abazothi abafundi sebemukelwe enyuvesi, bebe beqamba amanga. Inyuvesi ithi ayiwathumeli ama-email anama-link okucela abafundi ukuthi bamukele izikhala zabo kanti nezindawo zokuhlala abanikwa zona. Baxwayise abafundi nabazali ukuthi bangakhokhi imali kubantu abathembisa ukubafunela izikhala ngoba inyuvesi inendlela yokuqoqa imali futhi akekho ocelwa imali ukuvulelwa isikhala.