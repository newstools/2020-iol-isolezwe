Omunye wabazali abakweletayo uNksz Zinhle Hadebe uthe bahluleke sebemncenga uthishanhloko ukuthi abazwele kubuyiselwe izingane esikoleni kodwa washaya ngonyawo phansi. UNksz Hadebe uthe njengoba kuvulwa izikole namhlanje, eyakhe ingane izobe ijika nelanga ngoba uyehluleka wukukhokha uR500 weminyaka emibili awukweleta isikole. “Ngihleli ekhaya angisebenzi ngiphila ngemali yesibonelelo sikahulumeni engiyiholela abantwana bami. Uthishanhloko uthe ngeke siwathole amariphothi ngoba ngikweleta imali yesikole uR250 wango-2018 nowangonyaka odlule. Ngiduma ikhanda angazi ngizothathani ngihlanganise nani ngoba izikole zivulwa nje,” kusho uNksz Hadebe. Uthe ngonyaka odlule uthishanhloko unqabele ingane yakhe ukuthi idlulele kwaGrade 5 ngoba ubekweleta. Omunye umzali onengane onenkinga efanayo wuNksz Pearl Ngubane. Uthe ugcine ethathe isinqumo sokuyikhipha ingane yakhe nekadadewabo eMuzomuhle wayoyifundisa eMfume esikoleni okungakhokhwa kusona ngoba udonsa kanzima. “Siphila ngemali yesibonelelo sezingane sikahulumeni asisebenzi, asikwazi ukukhokha imali yesikole. Kunzima ukuthi ingane ingahlala ekhaya ingafundi unyaka wonke ngenxa yokuthi ngihluleka wukuyikhokhela imali yokufunda. Minyaka yonke besiya kombikela uthishanhloko usizi lwethu asinike amariphothi kodwa kulokhu akafuni nokuyizwa indaba yethu. Ngididekile ngoba izikole zivulwa nje,” kubalisa uNksz Ngubane. Uthe njengamanje ubhekene nenkinga yokuthi isikole asifuni ukumnika iriphothi yalaba bafundi nencwadi yokusula esikoleni okudingeka esikoleni esisha. Okhulumela uMnyango wezeMfundo KwaZulu-Natal, uMnuz Kwazi Mthethwa, uqale waxolisa kubazali abanezingane ezibanjelwe imiphumela yazo, bengazi ukuthi ziphasile noma zifeyilile, kuze kube yilesi sikhathi. Uthe kuyicala ukubanjwa kwemiphumela yabafundi, kuphambene nomthetho ngakho uma kunomuntu okwenzayo kusho ukuthi ubukela phansi umthetho wezemfundo. “Sicela bonke ababambe imiphumela yabafundi ngenxa yokuthi abakhokhile noma bakweleta incwadi yesikole bayidedele. Akuxoxiswane kutholwe indlela yokukhokhelana kodwa ukubamba imiphumela akusona isixazululo. Siwumnyango sigxile ekutheni ukufunda nokufundisa kuhamba ngendlela ezikoleni,” kusho uMthethwa. Uthe abazali abangahlali phansi basonge izandla kuze kube sekugcineni kepha abaye esikoleni kuyoxoxiswana ngendlela yokukhokha kancane kancane.