Kuthiwa usathukile uNksz Pinky Masuku (30) wasesigcemeni sakwaG eMlaza, okuthiwa uhluleka nokuchaza ukuthi ubeshonephi. Umndeni wakhe usola ukuthi ubethunjiwe njengoba anyamalala ngoDisemba 29, eyothenga iziqhumane zikaNcibijane enxanxatheleni yezitolo iMega City. Okhulumela umndeni ongathandanga ukuvezwa, uthe uNksz Masuku ulaliswe esibhedlela njengoba engekho esimeni esihle. “Bekuvele kusethusile ukunyamalala kwakhe ngoba uwumuntu ohlala esekhaya. Ubengavalile ngisho emsebenzini, wayegcine ngoDisemba 27 ezobuyela ngoMsombuluko kaDisemba 30. “Wahamba ekhaya eyothenga iziqhumane zezingane, okuthe sengimshayela ucingo ngifuna ukumphathisa okunye ezitolo ngangamthola. Siphinde samzama ocingweni nangakusasa, ucingo lusavaliwe,” echaza. Uthe bavule icala, baqala nokumthungatha bebuza nabamjwayele ukuthi bamgcine nini. Bambheke nasemsebenzini kwathiwa akafikanga ngosuku obekumele abuyele ngalo. Umndeni kaNksz Masuku ubusumfake ngisho ezinkundleni zokuxhumana ufuna ukufuniswa yena. Kuthiwa umndeni wakhe ushayelwe ucingo ngowesifazane thizeni omthole eSiphingo. “Abantu abebemthumbile bamlaxaza ndawana thize ogwini oluseNingizimu KwaZulu-Natal, wacela ukugitsheliswa ngomunye wesifazane omshiye eSiphingo. Kumanje nathi sididekile ngoba naye uyahluleka ukuchaza okwenzekile ngenxa yokuthuka. Unezibazi zokulimala emzimbeni, yingakho elele esibhedlela,” kusho ilungu lomndeni. Okhulumela amaphoyisa KwaZulu-Natal, uCaptain Nqobile Gwala, ukuqinisekisile ukuthi lavulwa icala lokunyamalala esiteshini samaphoyisa eMlaza. Uthe kusaphenywa ngesigameko emuva kokuba etholakele ngeSonto ebusuku. 