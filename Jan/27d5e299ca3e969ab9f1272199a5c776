Umufi, ongeke lidalulwe igama lakhe ngoba akukakhulunywa nomndeni wakhe, ushone esemzini wowesifazane ngoMsombuluko. Isolezwe lithole ngomthombo walo ocele ukungadalulwa, ukuthi umufi ubeqashiwe ukuba azokhanda amawindi abebulawe wuyena umsolwa kade exabana nonina wezingane. Umsolwa uvele kunencwadi yasenkantolo evimbela ukuthi asondele kunina wezingane zakhe, emuva kokushaya amawindi. Unina wezingane ube esefuna umuntu endaweni ozowalungisa. Umsolwa kuthiwa ufice umufi ewalungisa, wabe esezitshela ukuthi baqomene nonina wezingane zakhe. Kuthiwa ube esedonsa isibhamu wamdubula maqede wabaleka. Kumanje akaziwa ukuthi ukuphi, uthungathwa amaphoyisa. Ngesikhathi ethintwa yiSolezwe ngalolu daba owesifazane obeqashe obulewe, uthe akekho esimeni esihle emoyeni ukuthi angaphawula ngokwenzekile, wacela intatheli ukuba imthinte namhlanje, mhlawumbe uzobe esengcono. Okhulumela amaphoyisa KwaZulu-Natal, uColonel Thembeka Mbele, uthe amaphoyisa aphenya icala lokubulala, bekungakaboshwa muntu mayelana nalesi sigameko. Uthe ngemuva kwesigameko, umsolwa uthathe izimpahla zakhe wanyamalala endaweni, amaphoyisa ayamthungatha.