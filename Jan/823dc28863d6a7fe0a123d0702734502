Kulesi sigameko okuthiwa senzeke emijondolo engasemgwaqweni uSimelane eMlaza, kushone uNksz Fezile Ngema (42) okuthiwa ngesikhathi kushaya u-12 phakathi kwamabili ugijimele kumngani wakhe ongowesilisa eyomanga, ebonga ukungena onyakeni omusha. Umngani kuthiwa uvulele ngenhlamvu ebhekise kumufi emva kwemizuzwana, umufi washonela endaweni yesigameko. Udadewabo kamufi, uNksz Ntombifikile Xulu, uthe bengumndeni lesi sehlo sibashiye bedidekile ngoba umufi nomsolwa bebengabangani kusuka kudala yize umsolwa kuthiwa ngaphambi kokuthi aboshwe uveze ukuthi umngani wakhe udubuleke ngephutha. “Bengisendlini yami ngesikhathi kufika isigijimi ebesithi udadewethu udubuleke ngesikhathi bangana nomngani wakhe. “Ngiphume ngaphuthuma lapho ebelele khona. Ngimfice opha kakhulu edubuleke nasekhanda esevele esethule,” kubalisa uNksz Xulu. Uthe bakholwa ukuthi umsolwa odubule udadewabo umdubule ngenhloso njengoba kuvele ukuthi umdubule amahlandla amaningi. “Alikho iphutha elingenza umuntu adubuleke amahlandla ayisishiyagalombili. Okusixaka kakhulu ukuthi kukhona nenxeba elisekhanda,” kusho uNksz Xulu. Uthe umufi ushiye izingane zakhe ezine okukhona kuzo neneminyaka engu-9. Okhulumela amaphoyisa KwaZulu-Natal, uCaptain Nqobile Gwala, usiqinisekisile lesi sigameko. “Amaphoyisa esiteshini iBhekithemba eMlaza aphenya icala lokubulawa kowesifazane ona-42 odutshulwe esiphongweni washonela endaweni yesehlakalo. “Kuboshwe owesilisa oneminyaka engu-36 kanti kulindeleke avele enkantolo maduze,” kusho uCaptain Gwala. UCaptain Gwala uphinde wakuqinisekisa ukuthi isibhamu esisetshenziswe umsolwa sisemthethweni, kanti kuvulwe icala lokubalala kuphela. Yize udadewabo kamufi eveze ukuthi isidumbu sikamufi besinamanxeba amaningi okudutshulwa kodwa esitatimendeni samaphoyisa kuvele ukuthi besinenxeba elilodwa esiphongweni.