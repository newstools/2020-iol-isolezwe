Ngeledlule inkampani yezitimela iPrasa Metrorail KwaZulu-Natal, itshele abagibeli ukuthi ngeke besakwazi ukuthenga amathikithi esonto nawenyanga ngoba ibalekele ukuthi abagibeli uma bediniwe bafuna imali yabo. Ngokuthola kwaleli phephandaba, izitimela okumele zihambe kulesi sifundazwe zingu-57 kodwa ezingu-44 zifile, kanti kuthiwa azikho izinto zokuzikhanda. Emzileni waseMlaza okuyiwo ohamba abantu abaningi kuhamba izitimela ezine; KwaMashu zintathu; enyakatho okuyiKwaDukuza neVerulam kuhamba ezimbili; eningizimu kuhamba ezimbili; ePinetown kuhamba esisodwa. UMnuz Leonard Hlatshwayo wenhlangano yabagibeli bezitimela, iCommuters Voice, uthe sekudingeka ukuthi kungenelele uhulumeni kulolu daba ngoba lezi zitimela okuthiwa zikhona kuyefana nokuthi azikho ngenxa yobuningi babagibeli. “Abagibeli bahlala isikhathi esingaphezulu kwamahora amabili eziteshini kulindwe isitimela esisodwa noma ezimbili ezihamba kulowo mzila, nazo ezisuke sezishiywe yisikhathi. Besicabanga ukuthi njengoba bekuvaliwe uPrasa uzothola ithuba lokuthi ulungise izitimela. Siyamangala uma sebeqhamuka bethi zingu-13 izitimela ezikhona. Kuthiwa azikho izinto zokulungisa izitimela. Umuntu obhekene nohlelo lokukhandwa kwezitimela wenzani uma engakhandi izitimela okuwumsebenzi awuqashelwe? Abasebenzi bakwaPrasa bakwenza ngamabomu lokhu ngoba bayazi ukuthi bona abathinteki, thina bantu abahola kancane yithi esizophelelwa yimisebenzi ngenxa yokufika sekudlule isikhathi emsebenzini. Ithikithi lokuhamba ngalelo langa liyabiza. Ngikhuluma nawe nje izikole ziyavulwa. Kunezingane zesikole ezithembele kuzo izitimela ngoba abazali bazo bahola kancane,” kusho yena. UMnuz Zama Nomnganga okhulumela uPrasa Metrorail KwaZulu-Natal, uthe bayezwelana nabagibeli abasebenzisa izitimela kodwa njengamanje akukho abangakushintsha. “Siyazi ukuthi kwabanye kuzoshaya kuzwele ukuthenga ithikithi losuku. Uma siqhubeka nokudayisa amathikithi esonto sizobe sibeka abasebenzi bethu engcupheni yokuthi bahlukunyezwe ngabagibeli abadiniwe, sebefuna imali abathenge ngayo lawo mathikithi uma zingasafiki izitimela. Siyacela ukuthi abagibeli babekezele, siyasilungisa isimo,” kusho yena. Uthe izitimela eziningi zifile ngaphezu kwalokho kubuye kube khona nenkinga yokwebiwa kwezintambo zikagesi.