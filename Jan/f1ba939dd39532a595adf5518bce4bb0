UKhomishana wamaPhoyisa KwaZulu-Natal, uLt General Khombinkosi Jula, uthe amaphoyisa abesebenza ngokuzikhandla ngesikhathi ebamba laba bashayeli akade bephuze utshwala kusukela ngoDisemba 31 kuze kube wuJanuwari 1. Esitatimendeni esithunyelwe kwabezindaba ngamaphoyisa, uJula uthe ababoshiwe babanjwe kwizivimbamgwaqo ezihlukene ebezenziwe eThekwini namaphethelo. Uveze ukuthi kuboshwe nezigebengu ebezifunwa ngamacala ahlukene. Abashayeli abawu-27 ababoshelwe utshwala bavele enkantolo izolo. Kuphinde kwaboshwa abokufika abawu-210 abakuleli ngokungekho emthethweni nabo abavele enkantolo izolo. Kuvela ukuthi abokufika bahlulekile wukuveza amaphepha abavumela ukuthi babe kuleli zase zibakhalela. “Sizoqhubeka nokuqapha isimo ezindaweni ezihlukene zesifundazwe ngoba sifuna abantu bahlale bephephile,” kusho uJula. Khonamanjalo emabhishi amaphoyisa kaMasipala weTheku ebesiqaphe ngeso lokhozi isimo. Abaphethe utshwala bebengavumelekile ukungena nabo ebhishi kwazise bebuchithwa bukhoma. Abatholakala bephuza esidlangalaleni baye bavalelwa kanti inhlawulo yokuphuza emphakathi iwuR2 500. Kuzokhumbuleka ukuthi ekuqaleni kukaDisemba, owesifazane owayephuzile washayisa iphoyisa likaMasipala weTheku elalimcela ukuthi makame. IMeya yeTheku, uMnuz Mxolisi Kaunda, igqugquzele abantu ukuthi bajabule ngendlela ehlelekile bangalokothi baye notshwala olwandle. Uthe ukuwahlelela kahle amaholidi yikhona okwenza ukuthi abantu bajabulele ukuza eThekwini.