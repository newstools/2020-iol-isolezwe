URamaphosa ubekhuluma nezinkumbi zabantu eMayibuye Centre, eGaleshewe, eKimberley, izolo. I-ANC izolo igubhe iminyaka engu-108 iqembu lasungulwa e-Bloemfontein, ngo-1912 amadoda ayekhaliphile okubalwa noDkt John Langalibalele Dube, Pixley ka-Isaka Seme,nabanye. URamaphosa ekuseni uqale ngokuvakashela ithuna likaSolomon Plaatje, owayengunobhala jikelele wokuqala weqembu. Uthe ethuneni lakhe bafike bamtshela ukuthi iqembu asiza ukulisungula eminyakeni engu-108 edlule namanje lisaqhubeka. “Sifike samtshela ukuthi i-ANC isaphila, isahola futhi isabahlanganisa abantu. Simtshelile ukuthi yize kade bezama ukuyiqeda inhlangano kodwa isekhona futhi isazoba khona eminye iminyaka engu-108,” kusho uRamaphosa obeziqhenya ngomlando weqembu aliholayo. Uthe kumele kuliwe nenkohlakalo kuleli naseqenjini i-ANC. URamaphosa enkulumeni yakhe ebisakazwa bukhoma kwiSABC uphinde wabongela abafundi baka-matric ngokwenza kahle nokumela kahle isizwe. “Siyaziqhenya kakhulu ngabakwenzile. Njengoba sebenze kahle kumele siwuhulumeni siqinisekise ukuthi uma sebeqedile ukufunda bathola namathuba emisebenzi. Kusemqoka kakhulu lokho ukuze bezolokhu begqugquzeleka abantu abasha kuleli,” kusho uRamaphosa. Umcimbi omkhulu wokugubha kwe-ANC uzoba ngoMgqibelo eTafel Lager Park eKimberley. Khonamanjalo eKZN i-ANC nayo ibe nemigubho eyahlukene yosuku lokuzalwa kwenhlangano okubalwa ukuvakashela amathuna ezingqalabutho ze-ANC oHarry Gwala, Josiah Gumede, Moses Mabhida noJabu Ndlovu.