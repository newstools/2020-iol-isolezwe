Isigameko senzeke ngoMsombuluko eNtuzuma kwa-E lapho kuhlaselwe khona i-ambulensi iyolanda isiguli. Izigilamkhuba kuthiwa zibasabise ngommese. Ngokusho kokhulumela iNetcare 911, uMnuz Craig Grindell, uthe laba bebesafaka isiguli kwi-ambulensi ngesikhathi kuqhamuka abantu ababili befuna izinto zabo, babe sebebaleka endaweni yesigameko. “Esinye isigebengu sibe sesithela emehlweni owe-ambulensi ngokusaketshezi, okukholakala ukuthi wuphethroli noma wuketshezi lwamabhuleki emoto. Enye i-ambulensi iphuthume endaweni yesigameko kwabe sekuthathwa isiguli nalo msebenzi we-ambulensi baphuthunyiswa esibhedlela,” kusho uGrindell. Okhulumela amaphoyisa KwaZulu-Natal uCaptain Nqobile Gwala uthe kuvulwe icala lokubamba inkunzi esiteshini saseNtuzuma. “Icala livulwe ngoMsombuluko ntambama, sinxusa abangaba nolwazi ngalesi sigameko ukuba bathinte noma yisiphi isiteshi samaphoyisa ukuze kuzoboshwa abasolwa,” kusho uCaptain Gwala. Esitatimendeni soMnyango wezeMpilo eKZN bathe ngeke bakwazi ukuphawula ngalesi sigameko njengoba sithinta i-ambulensi ezimele kodwa bayakugxeka okwenzekile.