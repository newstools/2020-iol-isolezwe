Umsolwa obengcwatshwa ngoMgqibelo igama lakhe elingatholakalanga, kuthiwa ubengumsolwa owasinda ngesikhathi izigebengu zidubulana namaphoyisa kuphangwa iposi eWestville ngoNovemba. Kusukela ngoLwesihlanu umphakathi waseGrange, eMgungundldovu, ubuhlezi manzonzwane njengoba kuthiwa bese kusabalele amahlebezi okuthi kuzokwebiwa izimoto ukuphelezela oshonile. NgoLwesihlanu kubikwa ukuthi kudunwe imoto yowesifazane okhonjwe ngesibhamu ngabasolwa ababili. Le moto eyiChevrolet Cruze isithombe sayo esisabalele ezinkundleni zokuxhumana, ibuye yatholakala isishisiwe khona eGrange eMgungundlovu. Omunye wamalungu omphakathi kule ndawo, utshele Isolezwe ukuthi bebesaba ngisho ukuphuma ezindlini njengoba bese kuzwakele ukuthi kuzokwebiwa izimoto. Kutshwalwe amaphoyisa eGrange nakwezinye izindawo. Okhulumela amaphoyisa KwaZulu-Natal uCaptain Nqobile Gwala, uthe ngoLwesihlanu kuboshwe abasolwa abathathu ngokutholakala kwezibhamu ezingekho emthethweni nokudubula esidlangalaleni. Uthe NgoMgqibelo kuphinde kwaboshwa abasolwa ababili ngokweba imoto ePelham, eMgungundlovu, omunye walaba basolwa kuthiwa utholakale nesibhamu esingekho emthethweni. Ukuqinisekisile ukuthi umsolwa obengcwatshwa ubefunwa ngamacala okuphanga okubalwa nesigameko saseWestville. Uthe kutholakale ukuthi walimala ngesikhathi kudutshulwana namaphoyisa kulesi sigameko. NgoMgqibelo kuphinde kwaboshwa abasolwa abane ngamacala ahlukene amataniswa nalo mngcwabo. UCaptain Gwala uthe abasolwa ababoshiwe bazovela eNkantolo yeMantshi eMgungundlovu namuhla.