Abantu bafake izithombe zakhe ezinkundleni zokuxhumana bekhala ngokudlula kwakhe besho nokuthi ube neqhaza elibalulekile ekuthuthukiseni ezemfundo. I-Minerals Council of South Africa idlulise amazwi enduduzo emndenini kaMkhwanazi, kubangani nakubantu abesebenza nabo. Waba nguMengameli weBHP Billiton eNingizimu Afrika phakathi kuka-2008 no-2015, waphinde waba nguMengameli weChamber of Mines ngo-2010 kuya ku-2012. Isikhulu esiphezulu eMinerals Council uMnuz Roger Baxter, sichaze uMkhwanazi njengomuntu obezimisela kuyo yonke imisebenzi ajutshwe kuyo futhi enobuhlakani. “Ngisebenze noDkt Mkhwanazi ngo-2010, bengibuthanda kakhulu ubuhlakani bakhe. Ubengumuntu ozithobile futhi onamancoko. Umkhakha wezimayini eNingizimu Afrika ulahlekelwe ngumholi, incithabuchopho nendoda ebilithanda izwe layo. “Sizomkhumbula njalo,” kusho uBaxter. Isikhulu siphethe ngokuthi uMkhwanazi usebenzele izinkampani ezizimele nezikahulumeni enza konke okusemandleni ukuphucula elakuleli.