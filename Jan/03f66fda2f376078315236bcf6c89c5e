Ngesikhathi Isolezwe livakashele e-Unisa naseDurban Universty of Technology (DUT), izitshudeni bezidele ilanga ebelikhipha umkhovu etsheni zimi emigqeni emide ngenhloso yokuzobheka izikhala zokufunda. US’fundo Sabela ongomunye wenhlangano yezitshudeni iSouth African Students Congress e-Unisa, uthe izinkinga ezibhekene nezitshudeni ezibuyayo enyuvesi ukungakwazi ukubhalisa ngoba imiphumela yazo ibanjwe yinyuvesi. “Kwesinye isikhathi uthola ukuthi izitshudeni aziyitholile imiphumela yazo ngoba ibanjwe yinyuvesi ngoba iNsfas ingakhokhile,” kusho uSabela. Ukhale nangezitshudeni ezingakwazi ukubhalisa ngoba inyuvesi yashintsha ibhange iStandard Bank, yashintshela eFNB okwenza izitshudeni zibhekane nobunzima njengoba iningi lazo zikhala ngokuthi azikwazi ukukhokha kuleli bhange, zitshelwa ukuthi izinombolo ze-akhawunti aziphelele. Okhulumela i-Unisa KwaZulu-Natal uMnuz Siyabonga Seme ukuqinisekisile ukuthi zikhona izitshudeni ezingakwazi ukubhalisa ngoba imiphumela yazo igodliwe. Uthe uhlelo lokukhokha kwaFNB luqhubeka kahle, wanxusa abazithola benenkinga ukuthi bacele usizo eFNB baphinde balandela imigomo yokugcwaliswa kwefomu. Imizamo yokuthola ukuphawula kwabeNsfas ayiphumelelanga njengoba becele ukuthunyelelwa imibuzo kwaze kwashaya isikhathi sokushicilela bengaphendulile. NaseDUT abaholi bezitshudeni bakhale esifanayo ngoNsfas nangokucothoza kohlelo lokubhalisa. Umholi wezitshudeni, uThobani Ntuli omele i-EFF Student Command, uthe ukubhalisa kuhamba kancane kule nyuvesi. “Isiteleka sonogada siyaphazamisa kakhulu ngoba inkampani yonogada igcine isilanda abanye abantu abangajwayele ukusebenza esikhungweni,” kusho uNtuli. Uthe nakuba bekuqonda ukuthi ngeke inyuvesi izithathe zonke izitshudeni ngenxa yomthamo ezibekele wona kodwa basamile ekutheni ezihlangabezanayo nezidingo ezifunwa yinyuvesi ngokwemiphumela yazo namaphuzu azithathwe noma ngabe azifakanga izicelo. Okhulumela iDUT, uNksz Noxolo Memela, uthe inyuvesi isithole inkampani yonogada entsha eqala namuhla ukusebenza. “Akukho ukuphazamiseka ekuqhubekeni kokusebenza wenyuvesi,” kusho uNksz Memela. Uthe uhlelo lokubhalisa oluqale ngoMsombuluko luqhubeka kahle, luzophothulwa ngokuphela kwenyanga.