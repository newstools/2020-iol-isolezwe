IMeya yaseNdwedwe uMnuz Nkosinathi Chili ithe bawuqale kabi unyaka izolo bevuswa ngezindaba ezimbi zokusha kwezimoto zomkhandlu ezishiswe wumlilo engakaziwa imbangela yawo. “Ukucekelwa phansi kwalezi zimoto kuzothikameza ukuhlinzekwa kwabantu ngezidingongqangi ngoba ziyadingeka ukufinyelela kubantu abadinga usizo. “Sijube ithimba lochwepheshe elizophenyisisa futhi licubungulisise konke okuqoshwe amakhamera. Uma kukhona isandla semfene, kunomuntu okutholakala ukuthi nguyena othungele ngomlilo lezi zimoto, kuyofanele ukuthi ingalo yomthetho ithathe indawo yawo,” kusho uChili. Uthe amaphaphu phansi kubantu baseNdwedwe ngoba isimo singaphansi kwezandla ezifanele. “Asikhombi muntu ngenjumbane kodwa wuphenyo oluzocacisa ngokwenzekile. Abantu baseNdwedwe abangakhathazeki. “Besisathi sidonsa umoya eNdwedwe ngemuva kwezigameko ezimbi ezimbili okungesokudilika kwentaba nesesiphepho esikhahlameze imizi engu-61 njengoba sekuthungeleka ngomlilo izimoto zomkhandlu,” kusho uChili. UNgqongqoshe woMnyango wezokuBusa ngokuBambisana neziNdaba zoMdabu KwaZulu Natal, uMnuz Sipho Hlomuka, uzwakalise ukukhathazeka ngokuthungeleka ngomlilo kwezimoto lapho zipakwa khona emkhandlwini. “Sikhathazekile yilesi sigameko. Kuyishwa ukucekelwa phansi kwempahla kamasipala okumele ngabe ihlinzeka abantu ngezidingo zabo. Nakuba ingakatholakali imbangela yomlilo, sesiyalele umasipala ukuthi uqinisekise ukuthi kuyaphenyisiswa futhi kuthathwa izinyathelo zomthetho ezifanele uma kutholakala ukuthi zokhelwe ngomlilo,” kusho uHlomuka. Umnyango uthi ubikelwe ukuthi ngo-6 izolo ekuseni onogada bakamasipala babone intuthu ebiqhamuka endaweni okupakwa kuyo izimoto. Kuthe uma onogada beyobheka bathola ukuthi kunezimoto ezine zomkhandlu ebezisha. Kulesi sigameko zimbili izimoto ezishe zaphela kwathi ezinye ezimbili zasha ingxenye yazo. Amaphoyisa aKwaZulu-Natal athe ayalwazi lolu daba kodwa alikho icala elivuliwe.