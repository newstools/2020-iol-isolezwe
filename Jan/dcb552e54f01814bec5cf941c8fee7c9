Lokhu kuza emuva kokuthi i-Autopax iveze ukuthi inenkinga yemali okuyiyona eyenza ukuthi ihluleke ukuholela abasebenzi imali ephelele. UNksz Nana Zenani okhulumela iPassenger Rail Agency South Africa (Prasa) ephethe i-Autopax, uthe kuyiqiniso ukuthi le nkampani ibhekene nezingqinamba zemali okuyizona ezenza iholele abasebenzi imali engaphelele. Uthe iPrasa, aboMnyango wezokuThutha ne-Autopax bazohlangana nezinyunyana ukuzichazela ngesimo esikhona nezinhlelo zokuguqula isimo sale nkampani. Izinyunyana ziyigxekile i-Autopax, zathi ayiqali ukungabaholeli abasebenzi kwazise nangonyaka odlule kwenzeka esifanayo. UNkk Phakamile Hlubi-Majola okhulumela iNational Union of Metalworkers of South Africa (Numsa), uthe i-Autopax ikhiphe isitatimende sokuthi abasebenzi bazohola * -50% kule nyanga kodwa ayizange isho ukuthi imali esele bazoyithola nini. “Akuqali ukuthi i-Autopax iholele abasebenzi imali engaphelele njengoba ngonyaka odlule bengazange bahole ngesikhathi esifanele abasebenzi ngoba imali yango-Okthoba neyangoNovemba yangena sekudlule isikhathi. Ngo-Okthoba abasebenzi bathole umholo wabo ophelele nohhafu webhonasi. Enye baze bayithola sekudlule izinsuku ezinhlanu,” kusho uNkk Hlubi-Majola. Uthe amalungu abo asebenza e-Autopax adiniwe ngoba afika ngesikhathi emsebenzini, asebenze ngokuzikhandla kodwa inkampani iwaholela uhhafu womholo wawo. “Ukwaziswa kwabasebenzi ngoLwesihlanu ukuthi bazohola imali encane sekusele izinsuku ezincane ukuthi kuphele inyanga kuyasikhathaza. Sicela iPrasa iyithathe le nkampani iziphathele yona. “Sizohlangana nobuholi base-Autopax namhlanje (izolo) ukuthola ukuthi kwenzekani nokuthi nathi size neziphakamiso zethu,” kusho uNkk Hlubi-Majola.