Ubasola ngokuthi bakokotele ukusayina kwamakhansela ayisithupha ukuze kuzohlala umhlangano womkhandlu ngokungekho emthethweni ngeledlule. UNkk Mehlape-Zimu kuleli tulo ubale usotswebhu we-ANC uMnuz Aaron Maluleka, wathi uyena okumele aphendule ngokusayinwa okungekho emthethweni. Unqabile ukudalula amagama ayisithupha amakhansela , asolwa ngokusayina ngokukokotela. Ebuzwa ukuthi iqembu lakhe seliyisile yini okusayiniwe kochwepheshe abahlola okubhalwe ngesandla, uthe: “Yingakho sivule icala ngoba thina asibona ochwepheshe,” Kodwa ukugcizelele ukuthi uma ubuka nje lapho kusayinwe khona kukhona okusolisayo. Uthe uma i-ANC ingenza into enjengalena ngoba ifuna ukuphatha, kwenza azibuze ukuthi uma sebephethe bazokwenzani. I-ANC ibize isithangami sabezindaba lapho izichithile izinsolo zeDA yathi yimizamo yabo yokulokhu behlehlisa ukuhlala komkhandlu ukuze bengeke bakhishwe ebuholini kungene uKhongolose. 