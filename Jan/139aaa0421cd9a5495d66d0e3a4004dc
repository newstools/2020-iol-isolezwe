USEPHENDUKE inhlekisa ngakubo owesilisa okwavela ukuthi kade ashona ngokwemininingwane yakhe kamazisi. UMnuz Sphiwe Mnqayi (37), waseMandeni uthi akasakwazi ukuqhubeka nempilo yakhe ejwayelekile ngenxa yenkinga kamazisi wakhe, oveza ukuthi akasaphili. Elandisa Isolezwe uthe ngonyaka odlule ngoJulayi waya esiteshini samaphoyisa eNyoni, eyovuselela ilayisensi yakhe yesibhamu njengoba engunogada. Uthe kwafika kwavela lapho ukuthi washona ngo-2018 kulandela ukugula. “Okwenza impilo yami ibe nzima wukuthi sengiphenduke inhlekisa ngasekhaya kuthiwa ngiyisipoki. Kukhona nosenze umdwebo ngesithombe sami, kube nokusasipoki. Lesi sithombe bangilethela sona ekhaya. Impilo yami imile ngenxa yale nto ngoba angisakwazi ukuqasheka. Ngiwunogada onelayisensi yesibhamu kodwa angiqasheki ngoba imishini iyangikhahlela ithi kudala ngashona. Ezokuqapha wumkhakha obucayi ngeke baqashe umuntu okuthiwa usafa,” kusho uMnqayi. Uthe uyasola ukuthi kukhona ababeqola ngomazisi wakhe befuna umasingcwabisane ukuba ubakhokhele. Uthe kunesikhathi ehambela amahhovisi oMnyango wezaseKhaya kodwa belokhu bethi akaphinde abuye manje unenkinga yemali yokugibela ngoba akasebenzi. Uthe uyahluleka wukulokhu entanta eya emahhovisi omnyango. Osehhovisi lezokuxhumana nabezindaba kuMnyango wezaseKhaya kuleli uMnuz David Hlabane ukuqinisekisile impela ukuthi ngokwabo kuvela ukuthi uMnqayi usashona. “Ihhovisi lethu laseStanger lambhalisa njengomuntu oshonile. Uma esaphila siyanxusa ukuba aye ehhovisi lethu eliseduzane acele usizo. Uzogcwalisa amaphepha athize bese enza incwadi efungelwe yasemaphoyiseni ukuthi usaphila. Afike nezithombe zakhe ezimbili,” kusho uHlabane. Uthe nabanye abanenkinga efanayo kuyanxuswa ukuba baphuthume emahhovisi abo ukuze bezobalungisela.