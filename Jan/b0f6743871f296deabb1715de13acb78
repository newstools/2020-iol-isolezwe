UConstable Ndumiso Khumalo (30) oyiphoyisa kuMasipala weTheku, ubevele eNkantolo yeMantshi yaseMbumbulu izolo. Bekulindeleke ukuthi afake isicelo sebheyili njengoba ethweswe amacala amabili okungelokubulala uNksz Zinhle Muthwa (29) nelokuzama ukuphazamisa ukusebenza kwengalo yomthetho. Ekhulunyelwa wummeli wakhe (elingatholakalanga igama lakhe), uKhumalo uthe ngeke esaqhubeka nokufaka isicelo sebheyili. “Uzosebenzisa ilungelo lakhe elisemthethweni lokuthi angaqhubeki nokufaka isicelo sebheyili,” kusho ummeli kaKhumalo. Yize singekho isizathu esivelile enkantolo esiholele ekutheni umsolwa anqume ukuhoxisa ukufaka isicelo sebheyili, kodwa umndeni kamufi ukholelwa ukuthi umsolwa useyabona ukuthi inhlanzi ingase ishelwe amanzi njengoba uthi ubufakazi obuphethwe abaphenyi becala bungase bumgojele. Uyise kaNksz Muthwa, uMnuz Martin Muthwa ekhuluma nezintatheli ngaphandle kwenkantolo, uthe umsolwa wakhombisa unya olwesabekayo ngakho akafanele ukuba semphakathini. Inkantolo ilihlehlisele uFebhuwari 7 nonyaka icala nalapho ithe izozwa izimvo zomqondisi ophikweni oluphenya ngobugebengu obenziwa amaphoyisa, i-IPID njengoba leli cala lingaphansi kwamacala abucayi. Kuke kwaba nokubambezeleka kokuvela komsolwa njengoba bekulindwe umphenyi wecala ofike sekwedlule isikhathi nokuphoqe inkantolo ukuthi iliguqise okwesikhashana icala, kwathatha imizuzu engaphansi kuka-30. Engena enkantolo ebigcwele phama amalungu omphakathi, umsolwa ubebukeka ekhandlekile, ezifihla ubuso ngesigqoko sejakhethi ngesikhathi ethwetshulwa yizintatheli. Ngaphandle kwenkantolo, amalungu omphakathi obekugqame kakhulu abophiko lwabesifazane eqenjini i-IFP, bebebhikisha bephethe izingqwembe ezigxeka ukubulawa kwabesifazane.