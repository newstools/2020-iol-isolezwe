Ashe angqongqa amagumbi okufundela okubalwa negumbi elihlala amakhompuytha. Kuthiwa izolo ekuseni uthishanhloko wakulesi sikole uthole umbiko udalula ukuthi isikole sisha ubuhanguhangu. Abacisha umlilo bafikile esikoleni bazama ukunciphisa ilangabi lomlilo, bagcina bekwazile ukuwucisha. Okhulumela uMnyango wezeMfundo eGauteng uMnuz Steve Mabona uveze ukuthi basola ukuthi isikole sokhelwe ngomlilo ngamabomu. “Abazi ngokushiswa kwemililo sebeveze ukuthi lo mlilo uthungelwe ngamabomu. Sifisa noma ubani onolwazi ngalokhu kucekelwa phansi kwesikole ukuba abikele amaphoyisa ukuze kuboshwe abasolwa,” kusho uMabona. UNgqongqoshe wezeMfundo noyiBamba likaNdunankulu eGauteng uMnuz Panyaza Lesufi, ukugxekile ukushiswa kwesikole wathi kubuyisela umnyango emuva. “Siphoxekile yisenzo sokushiswa kwesikole ngoba kubuyisela emuva izinhlelo zethu. Iqiniso lithi asinayo imali yokulungisa lesi sikole, umnyango kumele ubheke ukuthi yini engahlengeka kuso. Umphakathi kumele usilekelele ukuze amaphoyisa akwazi ukubopha abasolwa,” kusho uLesufi. Umnyango uthe uyathemba ukufunda nokufundisa ngeke kuphazamiseke uma sekuvulwa izikole emasontweni amabili ezayo. “Kuyadumaza kakhulu ukuthi sizithola sibhekene nalesi simo, asinayo imali yokulungisa. Abasebenzi bethu bazozama ukubheka ukuthi yini engenzeka,” kusho uMabona. 