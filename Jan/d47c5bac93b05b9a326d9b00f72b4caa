Amagama abashonile asagodliwe ngenxa yokuthi imindeni yabo ibingakazikhombi izidumbu. Akwaziwa ukuthi ngubani phakathi kwabo odubulile kodwa kutholwe isibhamu somsebenzi eduze kwezidumbu. Kunezinsolo eziqinile zokuthi kube nengxabano phakathi kwabo, oyedwa wase esedubula omunye maqede waphendula isibhamu wasibhekisa kuye. Umthombo osondelene nodaba uthe isehlo sishiye abasebenzi bedidekile. “Abasebenzi bonke bashaqekile. Akwaziwa ukuthi bekubangwani kodwa kuyasolwa ukuthi kube nengxabano. Bebehleli bobabili ngakho akwaziwa ngempela ukuthi kwenzekeni. Bobabili banezibhamu manje akwaziwa ukuthi ubani odubule omunye,” kusho umthombo. Izithandani, ebese zineminyaka zishadile futhi zihlala ndawonye, kuthiwa beziwumumba nedlelo. Okhulumela amajele KwaZulu-Natal, uMnuz Thulani Mdluli, uthe bazolinda uphenyo lwamaphoyisa. “Sitholile ukuthi kukhona abasebenzi bethu ababili abashone ngesibhamu ejele iNew Prison. Asazi kwenzekeni, silinde uphenyo lwamaphoyisa,” kusho uMdluli. Kuthiwa abafi bebengenazo izingane. Okhulumela amaphoyisa KwaZulu-Natal, uColonel Thembeka Mbele ukuqisekisile okwenzekile wathi kuvulwe icala lokubulala nedokodo ngokufa komuntu. Khonamanjalo amaphoyisa athungatha abantu ababulale amadoda amabili ngaseMbumbulu. Ngokusho kwamaphoyisa amadoda ahlaselwe ngo-3 ekuseni ngoMsombuluko. Abafi abaneminyaka ewu-27 newu-37 kuthiwa bebehlezi emotweni ngesikhathi bedutshulwa abantu abangaziwa. UColonel Mbele uthe kuvulwe amacala okubulala amabili. Abenzi bobubi basathungathwa. Kwesinye isehlo kudutshulwe abantu ababili emgwaqweni uChe Geuvara, eMbilo, ngeSonto ebusuku, amaphoyisa asathungatha abanze lokhu. Kuvulwe amacala amabili okuzama ukubulala.