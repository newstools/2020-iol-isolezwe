UMnuz Siya Qoza, okhulumela uMnyango wezaseKhaya, uthe njalo uma kuqala unyaka baye bawandise amahora okusebenza ngoba baningi abasuke befuna usizo kuwona. “Uma kuqala unyaka amahora ayandiswa ukuze abantu basizakale. Kuye kube matasa emahhovisi ethu ngoba abazali basuke beyokwenzela izingane izitifiketi ngaphambi kokuthi kuvulwe izikole. Kusukela namhlanje (izolo) amahhovisi ethu azovulwa kuze kube wu-7 ebusuku. Sizovala ngo-7 ebusuku kuze kube wuJanuwari 10 kodwa lokhu kakuhlanganisi impelasonto,” kusho uQoza. Uthe baningi basuke beyokwenza omazisi bekhadi, izitifiketi zokuzalwa, ezabashonile, ama-passport bezolungisa neminye imininingwane yabo. Uveze ukuthi wonke umuntu osemahhovisi abo uzosizakala, izicabha kungenzeka zivalwe kusasele imizuzu engu-30 kushaye * -7 ebusuku ngoba abasebenzi babo kufanele baqede wonke umsebenzi ngo-7. Uthe izimenenja zamahhovisi ahlukene ezizokwazi ukubona ukuthi izicabha zivalwa ngasikhathisini kodwa wonke umuntu uzosizakala. Ugqugquzele abantu ukuthi baye emahhovisi oMnyango wezaseKhaya kusenesikhathi, ukuze basheshe basizakale. Ukhumbuze abangakabalandi omazisi ukuthi baphuthume emahhovisi oMnyango wezaseKhaya ngoba kuyabakhathaza ukubona omazisi abangalandiwe. UNgqongqoshe woMnyango wezaseKhaya, uDkt Aaron Motsoaledi ukhumbuze abazali bezingane ezibelethwe ngoKhisimusi nangoNcibijane ukuthi bayozibhalisela izitifiketi zokuzalwa kungakapheli izinsuku eziwu-30. Khonamanjalo, bebetelekile abasebenzi balo Mnyango emgwaqeni uMngeni eThekwini, kubikwa ukuthi bakhalaza ngokungasabenzi kwama air conditioners.