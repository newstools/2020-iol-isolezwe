NGESIKHATHI abafundi abaningi abebenza u-matric nyakenye bejabulela imiphumela emihle abayitholile futhi behlela nangekusasa labo, uzakwabo obefunda eShongololo High, eCoronation, ukhala ngengqayizivele yethuba aliphucwe yizinswelaboya. Le ntombazane (20) ithi yayisabhale izifundo ezine, okubalwa kuzo iMaths Literacy ne-Accounting, ngesikhathi ithunjwa ngamadoda amathathu maqede ayidlwengula ephindelela izinsuku ezintathu, ubusuku nemini. Echaza lo mfundi, uthe wayeyotadisha nozakwabo esikoleni ngoNovemba 13 ngezithuba zabo-4.30 ntambama, izulu liduma futhi lina. Kwaqhamuka imoto eyi-Audi emnyama enamawindi adimile. Uthe wayephikelele esikoleni lapho etadisha khona nozakwabo afunda nabo. “Le moto yafike yama eduze kwami, ngazitshela ukuthi ngabantu abazongisiza. Ngangena maqede bayisusa imoto iqonde esikoleni. Ithe seyifike lapho kufanele ngehle khona, bavele bayijikisa imoto, yabuyela emuva. Njengoba babebathathu, omunye wabo wangikhomba ngesibhamu ngesikhathi ngizama ukudlubulundela ukuze ngiphume imoto ihamba.” Uthe imoto yahamba yaze yadlula eVryheid, yagcina seyihamba ezinkalwenu angazazi. “Yahamba yaze yafika yama eduze kwenye indlu, lapho ngifike khona ngangeniswa ngenkani, kwathiwa mangizikhumulele. Bashintshana ngami bengagqoke ngisho ikhondomu. “Babengigada ngokwehlukana, kuthi lona osalile, asale angidlwengule aze ayeke ngoba esekhathele.” Uthe wayegilwa le mikhuba nje, engaphakelwa lutho, wayegcina ngamanzi. Ngosuku lokugcina, okunguNovemba 16, uthe lezi zigilamkhuba zaphikisana ngokuthi abulawe noma adayiselwe enye indoda yangaphandle. Kodwa zagcina zivumelene ngokuthi ayolahlwa endaweni yaseVilakazi lapho athola khona itekisi eyamphuthumisa esibhedlela, lapho afike walaliswa khona ezinye izinsuku. Okhulumela amaphoyisa KwaZulu-Natal, uColonel Thembeka Mbele, uthe amaphoyisa aphezu kwalo lolu daba. “Kunamacala okudlwengula nawokuthumba aphenywa wuphiko lwamaphoyisa abhekene namacala ezingane nodlame lwasemndenini eVryheid. Kusolwa ukuthi ngoNovemba 13 eStillwater, eHlobane, umgilwa ono-20 wadlwengulwa ephindelelwa ngabasolwa abangaziwa ababemthumbile.” Okwamanje uthe kusenzima nokho ophenyweni njengoba ungekho umkhondo otholakalayo. Lo mfundi uthe ubesewuphinda okwesibili u-matric njengoba okokuqala wawenza ngo-2016 kodwa wangaphumelela, kwase kuphoqeleka ukuba ayoqala kuGrade 10 ngo-2017 njengoba abesephinda uGrade 12 kulo nyaka.