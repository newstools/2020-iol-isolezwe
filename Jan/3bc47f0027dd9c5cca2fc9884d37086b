Lapha kuklonyeliswa abafundi abayishumi abaqhamuka ezikoleni ezintulayo, abaqhamuka kwezomntakabani nezikole zabo. Abafundi baklonyeliswe ngenkomishi kanjalo nesikhwama ebesinezipho ezahlukene. UZandile Madlala (18) waKwaDabeka, obefunda eSithokozile High wathola o-A abayisikhombisa, uphume isine kubafundi abenze kahle eThekwini eqoqweni lezikole ezidonsa kanzima. Uthe kulo nyaka uzoyofunda iChemical Engineering eNyuvesi yaKwaZulu-Natal (UKZN). “Ngijabulile futhi ngiyaziqhenya. Ukusebenza kanzima kwami kubonakele,” kusho uZandile. Omunye wabafundi abaklonyelisiwe kube wuThabiso Ndlovu (17) waseMkhazini obefunda eSolemamba High ngaseFolweni. Uthe uyofunda eNyuvesi iWits iziqu ze-Actuarial Sciences. UThabiso uhlabane ngomfundaze kamasipala ozokwengamela imali yokubhalisa, izindleko zokufunda, indawo yokuhlala nemali yokuziphilisa. “Ukuhlabana ngomklomelo kusho ukuthi ngikwazile ukusebenza kanzima unyaka wonke, ngigxile ezifundweni zami. Abangaphumelelanga lisekhona ithuba. Nabasafunda kumele basebenze kanzima ukuze bakwazi ukuphumelela ekugcineni,” kusho uThabiso. Uphume endaweni yesithupha kwabebeklomeliswa. Wahlabana ngo-A abayisishiyagalombili. IMeya yeTheku, uMnuz Mxolisi Kaunda, ithe bese kuyihlandla lesi-19 besingatha amaMayoral Matric Awards eThekwini. UKaunda uthe bangaphezu kuka-20 000 abantu abahlomula ngale mifundaze. “Sinikezela ngemifundaza eyengamele konke kubafundi abafuna ukuyoqhuba izifundo zabo ezikhungweni zemfundo ephakeme. Likhuphukile izinga lokuphasa, zakhiqiza imiphumela emihle izikole ezintulayo. Uma ubuka esibanike imiklomelo uyabona ukuthi nalezo zikole ezidonsa kanzima ziphase kahle. Sibafisela okuhle nenqubekela phambili sebeya emanyuvesi futhi sibacela ukuthi baziphathe kahle,” kusho uKaunda. ITheku libe nezikole ezingu-35 ezithole u-100% kwa-matric.