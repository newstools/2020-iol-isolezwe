UMnuz Buhlebakhe Khomo (29) usolwa ngokubulala uMnuz Mvumo Msomi (55) izingane zakhe uMnuz Dumisani Msomi (25), Nksz Philisiwe Msomi (27), Andiswa Msomi (13) umshana wakhe uMnuz Dumisani Ntuli (29), nomakhelwane uMnuz Bongani Ndlovu (42), abadutshulwa babulawa bebukele ithelevishini. UCaptain Nqobile Gwala, okhulumela amaphoyisa KwaZulu-Natal, uthe uKhomo uboshwe ngoDisemba 23 ngecala lokutholakala nemoto eyebiwe. Izolo uGwala udalule ukuthi bekumele uKhomo ayofaka isicelo sebheyili ngelokweba imoto kodwa uphiko lwamaphoyisa oluphenya ngokubulawa kwabomndeni bakwaMsomi, iProvincial Organised Crime Unit, luthole ukuthi uyathinteka kuleli cala. Uqhube wathi uKhomo uvele enkantolo ngamacala ayisithupha okubulala, ayisithupha okuzama okubulala, nelokubamba inkunzi kanye nelokutholakala nemoto eyebiwe abeboshelwe lona phambilini. Umsolwa kulindeleke ukuthi afake isicelo sebheyili ngoJanuwari 9. Ethintwa ngalolu daba ummeli kaKhomo, uMnuz Phumlani Fakude, uvumile ukuthi umsolwa ubeyofaka isicelo sebheyili ngecala lokutholakala nemoto eyebiwe. Uqhube wathi usethweswe amacala okubulala abakwaMsomi kodwa wathi ngeke aphawule kakhulu ngalolu daba okwamanje. UMnuz Ndodo Msomi okhulumela umndeni wakwaMsomi uthe bajabule kakhulu ukuthola ukuthi sekukhona oboshiwe ngalesi sigameko.