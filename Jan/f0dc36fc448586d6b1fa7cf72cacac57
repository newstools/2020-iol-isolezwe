AboMhlathuze Water baveze ukuthi kunezigebengu eziqola abantu zibathembisa ukuthi zizobafaka kule nkampani uma begwaza ngoR4 000. Kuthiwa ezinye izigebengu zishayela abantu ucingo zithi zisebenza kwandabazantu waseMhlathuze Water. Omunye ogilwe yilezi zigebengu uthi wacelwa ukuthi agwaze ngoR4 000 ukuze athole umsebenzi eMhlathuze Water, lo msebenzi wawukhangiswe ngonyaka odlule. AbaseMhlathuze Water bayalele umgilwa ukuthi avule icala ukuze amaphoyisa aphenye leli qola. UMnuz Siyabonga Maphumulo okhulumela uMhlathuze Water uthe imisebenzi ayigwazelwa kule nhlangano ngakho abantu bangalokothi bakhokhe. “UMhlathuze Water ucela abantu ukuthi bangalokothi bakhokhe imali uma befake izicelo zomsebenzi. “Awukho umthetho esisebenza ngawo othi masikhokhise imali uma sizoqasha abantu, lokhu okwenziwa ngamaqola awaka abantu kuphambene nomthetho. “Izikhala zomsebenzi zaseMhlathuze Water zikhangiswa emaphephandabeni, kwi-website yethu nasezinkundleni zokuxhumana. Abantu abafake izicelo zomsebenzi bayahlolwa bese kuthi uma bephasile izivivinyo zomsebenzi baziswe ngokuthi bashayelwe ucingo nangokuthi babhalelwe,” kusho uMaphumulo. Ucele abantu ukuthi badlalele kude namaqola afuna imali kubo. Uthe uma abantu bengenaso isiqiniseko ngemisebenzi ekhangisiwe kufanele babuze abaseMhlathuze Water bangalokothi bakhiphe imali.