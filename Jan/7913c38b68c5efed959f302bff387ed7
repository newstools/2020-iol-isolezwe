BALALE bebaliwe abesifazane ababili abasolwa ngokusoconga unina ngoba befuna imali yomshwalense, eMpumalanga. Kusolakala ukuthi abasolwa, babhalisa imali yomshwalense engu-R40,000 ngegama likanina behlangene nomakhelwane wabo wesifazane. Imigomo yomshwalense yayithi uma umufi efa ngengozi imali izophindeka kabili ibe ngu-R80,000. Abasolwa base bepheka itulo lokusoconga unina bamlahla eduze komgwaqo ukuze kubukeke sengathi ufe ngengozi ukuze bathole imali yomshwalense engu-R80,000. UNkk Wanter Dlamini (62) wathunjwa, wadlwengulwa wase eklinywa emasontweni amathathu edlule. Isidumbu sakhe satholwa eceleni komgwaqo sigoqwe ngengubo ngoJanuary 6. Ngokusho kwamaphoyisa, omunye wabasolwa uzivumele ukuthi nguyena nodadewabo ababulala unina. Umsolwa uphinde wadalula ukuthi nguyena owayebambe imilenze kanina ngesikhathi isoka lakhe (omunye umsolwa) limdlwengula. OKhulumela amaPhoyisa eMpumalanga, uBrigadier Leornard Hlati uthe, owesifazane oneminyaka engu-30 usebekiwe icala lokubulala eNkantolo yeMantshi yaseBarberton, kanti kulindeleke ukuthi nodadewabo abekwe icala elifanayo ngoLwesine (namhlanje). Kwenzeka lokhu nje nyakenye eMlaza kwa-AA kuboshwe izelamani ezimbili nazo ebezisolwa ngokubulala unina.