NgoLwesithathu uthisha wesilisa udutshulwe kwesingezansi, waphuthunyiswa esibhedlela esesimeni esibucayi. Ngokuthola kweSolezwe, abasolwa kuthiwa bafike batshela unogada wesikole ukuthi bazobhalisa umfanyana abebehamba naye. Unogada kuthiwa ube esebahambisa ehhovisi likathishanhloko nokuyilapho abasolwa befike bakhomba othisha ngesibhamu bathatha amaselula amabili ne-laptop. Sebephuma abasolwa, kuthiwa bahlangane nalo thisha wesilisa babe sebemdubula kabili. Okhulumela amaphoyisa KwaZulu-Natal, uColonel Thembeka Mbele, ukuqinisekisile ukuthi bavule icala lokuzama ukubulala nelokubamba inkunzi. “Amaphoyisa aseNanda ayaphenya kulandela ukuhlaselwa kukathisha esikoleni ngabo-12.45 emini. Ngokophenyo olusenziwe, amadoda amabili afike kulesi sikole ethi afuna isikhala sokufunda sengane abebehamba nayo. Badubule uthisha amahlandla amabili, bathatha nokuthile. Babe sebebaleka. Abasolwa basathungathwa,” kusho uColonel Mbele. Abasolwa kuthiwa babaleke naye lo mfanyana omncane abebethi bazomfunela isikhala esikoleni. Okhulumela uMnyango wezeMfundo eKZN, uMnuz Sihle Mlotshwa, uthe badumele kakhulu ngalesi sigameko. “Sishaqekile ngalokhu kuhlaselwa kukathisha, nokulimala komunye. Lokhu kwenzeka nje unyaka usaqala, sisabheke ukuthi izingane zifunda kanjani. Siyakugxeka kakhulu lokhu. Lolu daba sizolisukumela phezulu siwumnyango. Sifisela ukululama ngokushesha uthisha olimele. Umnyango uyakugcizelela ukuthi kumele othisha nabafundi baphephe ezikoleni ngaso sonke isikhathi,” kusho uMlotshwa. Imizamo yokuthola lo thisha olimele noma umndeni wakhe ayizange iphumelele, kuvele ukuthi uphuthunyiswe kwesinye sezibhedlela esiseThekwini nokuyiilapho ethola khona ukwelashwa.