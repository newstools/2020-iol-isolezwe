USIHLALO weKhomishini ephenya ngokuLawulwa koMbuso yidlanzana iJaji uRaymond Zondo, izolo usichithile isicelo sowayeyisikhulu kwiHhovisi likaMgcinimafa KwaZulu-Natal, uMnuz Sipho Shabalala. UShabalala ubefuna kumiswe ukufakaza kukamcwaningi we-PricewaterhouseCoopers (PwC), uMnuz Trevor White, kule khomishini. UZondo usichithile isicelo sakhe, wathi uzoqhubeka uWhite afakaze. “Ngiyasichitha lesi sicelo. Uma ofake isicelo efuna incazelo ngezizathu engichithe ngazo isicelo sakhe kumele asicele, ngobe sengimnikeza,” kusho uZondo. Igama likaWhite livezwe ufakazi woKlebe, uColonel Johannes van Loggerenberg, ofakaze ngokugxambukela okuthinta abomthetho, ngeledlule. UWhite kulindeleke ukuba afakaze ngezinsolo zobugebengu obabenziwa usomabhizinisi waseThekwini uMnuz Thoshan Panday, nokuthi waqala kanjani ukuphenywa yiPwC. UShabalala, ungomunye wabantu abasolwa ngenkohlakalo nokukhwabanisa ecaleni eladuma ngokuthi elama-Amigos. Ummeli wakhe, u-Advocate Shezi, uthe uma kuvela imininingwane ngaye kule khomishini kuzomenza acwaseke uma sekuqhubeka icala lakhe enkantolo. Uthe kungenzeka abazofakaza nabazothinteka ecaleni likaShabalala bezwe konke ngecala kwikhomishini nokungenza kube nzima uma sekumele icala liqulwe enkantolo. UZondo uthe akakholelwa kulokho ngoba akazi nokuthi icala lakhe lasenkantolo liyoqhubeka nini. Uthe ngokwakhe, okuzokhulunywa kwikhomishini ngeke kuphazamise okwasenkantolo.