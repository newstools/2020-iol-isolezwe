Okhulumele amaphoyisa KwaZulu-Natal uCaptain Nqobile Gwala izolo ukuqinisekisile ukuthi kushone umgibeli wesishiyagalombili. Uthe ngeke lidalulwe igama lakhe kuze kwaziswe umndeni wakhe. Ngokuthola kwaleli phephandaba umshayeli wetekisi wehluleke ukuyilawula ngesikhathi idlula ejikeni kuR102 eduze kwaseMhlali, yagingqika kwashona abagibeli abayisikhombisa. Abashonile oNksz Nothando Ntsetha (35), Mnuz Lindokuhle Sibiya (40), Nkk Makhosazane Xulu (50), Nksz Nokulunga Xulu (23), Nkk Lindiwe Mahlaba (39), Mnuz Sphamandla Ngema (21) noNksz Sthandiwe Dlomo (34). UNgqongqoshe wezokuThutha KwaZulu-Natal, uMnuz Bheki Ntuli, uthe kungokuqala ukuthi kwenzeke ingozi eyedlule nemiphefumulo eminingi kangaka selokhu kuqale unyaka kulesi sifundazwe. Uthe lokhu kwenziwe ukuthi umnyango nazo zonke izinhlaka zezomthetho zisebenze kanzima zilwa nokwephulwa kwemithetho yomgwaqo ngalesi sikhathi samaholidi. “Itekisi ebandakanyeke engozini ivunyelwe ukuthwala abagibeli abangu-15 kodwa ibithwele abangu-22. Lokhu kuyakhathaza impela, umthetho kumele usebenze,” kusho yena Umshayeli wale tekisi uthe naye ulimele uyelashwa esibhedella kodwa amaphoyisa akuqinisekisile ukuthi uma esephumile uzobhekana necala lokubulala ngokungenhloso nelokushayela budedengu.