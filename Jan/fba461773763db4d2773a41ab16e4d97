Ukusho lokho enkonzweni yomngcwabo ebise-Imbizo Hall, e-University of Johannesburg, eSoweto izolo. Lo somabhizinisi ungcwatshwe njengeqhawe, wanconywa ngabaningi ngegalelo lakhe lokuthuthukisa osomabhizinisi abamnyama kuleli. URamaphosa uthe egcina ukukhuluma nomufi wamcela ukuba asungule isikhungo ukuze osomabhizinisi abasafufusa bezoqeqeshwa khona. “Isifiso engingajabula ukusibona senzeka,” kusho uRamaphosa. URamaphosa uchaze lo somabhizinisi owasungula iMaponya Mall, njengobezimisele ekuthuthukiseni umnotho wakuleli. “Ubengomunye wabantu abebeziqhenya kakhulu ngezwe lakhe. Ubeyisosha, hhayi empini kodwa ubehamba phambili ekulweni impi yokuba abantu bekhululeke ngokwezimali kuleli, impi esaqhubeka namanje. Ugqugquzele abantu abaningi kwezamabhizinisi. Baningi abebathatha ebafundisa umsebenzi,” kusho uRamaphosa. Uthe abantu bangafunda kuMaponya ukuthi noma ngabe uvela ekhaya elinjani lokho akumele kukuvimbe ukuthi uphumelele. La mazwi afakazelwe owayengumengameli we-IFP iNkosi uMangosuthu Buthelezi, othe lo somabhizinisi wasebenza kanzima ngezikhathi ezinzima kunobandlululo kuleli. Enkulumeni yakhe ethunyelwe kwabezindaba nayithule kulo mngcwabo, uthe kuningi abantu bakuleli abangakufunda ngempilo kamufi. “Igama lakhe liyohlezi likhunjulwa njengeqhawe lezwe. UDkt Maponya wazalelwa ezweni lapho iminyango eminingi yayivaliwe, nabantu bengenabo ububele. Akazange aphiwe lutho kodwa konke wakusebenzela. Yize kwakunobandlululo, kulukhuni satshe, kungekho nokusekana, namathuba engekho kodwa watabalasa wazikhuphula ukuze abe wusomabhizinisi omnyama ophumelele,” kusho iNkosi Buthelezi. Enkulumeni yakhe ube eseduduza umndeni nezingane zikamufi ngokuthi ababalekele kuNkulunkulu ngoba induduzo epheleleyo itholakala kuye. Indodana kaMaponya uMnuz Roy Maponya ithe kube yisibusiso kubona ukuthi uyise aphile isikhathi eside kangaka okuyiminyaka engu 99. Uthe kubo ubeyikho konke. Phakathi kwabanye abahambele umngcwabo kubalwa ababengomengameli kuleli oMnuz Thabo Mbeki noKgalema Motlanthe, ongqongqsoshe abahlukene, osomabhizinisi abebeqhamuka ezindaweni ezehlukene, umndeni nabangani. UDkt Maponya ushone eneminyaka engu-99, ngesonto elidlule. Umlando kamufi mude njengoba phakathi kuka-1960 no-1970 wayeyilungu le- Urban Bantu Council. Wasula ngo-1977. Ngo-1960 waba ngumengameli wokuqala wenhlangano ayisungula iNational African Federated Chamber of Commerce (Nafcoc) ne-African Chamber of Commerce.