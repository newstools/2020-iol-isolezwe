Izimenenja ezimbili zisolwa nangokungabi nazo izicucu ezizigunyaza ukuba sezikhundleni ezikuzo. Enye yezimenenja kuthiwa yakhomba ngesibhamu umsebenzi, yamtshela ukuthi yona iyazifikela endodeni. NgoLwesithathu, bekunganyakazi lutho emahhovisi omkhandlu, kuvalwe amasango. Abaphathi nabezinyunyana bevalelene emhlanganweni usuku lonke. Umhlangano uphele singekho isixazululo njengoba izingxoxo bekulindeleke ukuthi ziqhubeke, izolo. Umthombo weSolezwe osebenza kumasipala, ocele ukungadalulwa, ukhale ngomlawuli ngokuchema nezikhulu ezimbili okuthiwa zibuyiselwe emsebenzini ngaphandle kokubizelwa phambi kwesigcawu esiqondisa ubugwegwe. “Kusukela kuphethe umlawuli ngo-2018 izinto ziyabheda emkhandlwini. Inkinga yamanzi yinto ebivele ikhona. Manje sekubheda kakhulu uma kunabaphathi ababeka abasebenzi isandla, basabisa nangokubasoconga,” kusho umthombo. UNobhala we-IFP oThukela, uMnuz Bhekokwakhe Majola, uthe bakhathezekile ngokwenzeka emkhandlwini ngoba kuphazamisa ukunikezwa kwabantu ngezidingongqangi. Uthe abasebenzi bakhala ngabaphathi abangawazi umsebenzi abaqashelwe wona futhi abaphethe ngesandla sensimbi. “Sizwa kuthiwa kunomsebenzi osethengelwe izinkabi ngoba esolwa ngokuba sekhaleni lokuphakamisa izikhalo zabasebenzi. Isiphatha kabi le nto ngoba izindawo zaseMnambithi namaphethelo zinenkinga yamanzi endala engabe iyalungiswa,” kusho uMajola. Imenenja ehhovisi lezokuxhumana kumasipala, uMnuz Jabulani Mkhonza, iphikile ukuthi kuvalwe amahhovisi kamasipala. Uthe kunabasebenzi abafike bezohlangana nomlawuli, uMnuz M Sithole. “Laba basebenzi bebezoxoxa ngodaba olumayelana nomsebenzi obelungaxazululiwe. Izimoto abebefike ngazo zigcwale indawo esemahhovisi ethu, obekwenza kube nzima ukuphuma nokungena,” kusho uMkhonza.