NgoLwesine olwedlule kuthiwa amanesi asemtholampilo oThongathi abuyisela ekhaya uNksz Nomusa Nonqanda (29) emtshela ukuthi uyatetema ngoba asikakafiki isikhathi sokuthi abelethe. Ubesenezinyanga eziyisishiyagalombili ezithwele. Wayesemtholampilo ngoba kuwusuku lwakhe lokuxukuza. Ngesikhathi umndeni kaNksz Nonqanda usubona ukuthi usezinhlungwini futhi uphalaza igazi, umqashele imoto yamphuthumisa esibhedlela oSindisweni ngaseVerulam. Nakhona kuthiwa wahlala kusukela engena ngo-3 ntambama kodwa usizo waze waluthola ngabo-11 ebusuku esevuvukele ubuso nomzimba. Kuthiwa uze wadluliselwa esibhedlela eMahatma Gandhi entathakusa ngoLwesihlanu lapho efike wahlinzwa khona kwakhishwa ingane isishonile. Elandisa ngokwehlele udadewabo, uNksz Prudence Nonqanda usole ubudedengu bomtholampilo wasoThongathi ngokufa kwengane kadadewabo. “Inkinga yaqala amanesi etshela uNomusa ukuthi uyatefa akabuyele ekhaya kanti ngaleso sikhathi ingane ibiphenduka esiswini. Kwala noma sesibachazela kuthi isimo sibi ngoba waqala khona emtholampilo ukuphalaza, sagcina sibuyiselwe ekhaya. Osindisweni uhlale isikhathi eside engalutholi usizo futhi wangatshelwa noma ingane isishonile. Le nto isishiye siphatheke kabi futhi sifuna kwenzeke ubulungiswa ngobudedengu bamanesi asemtholampilo wasoThongathi nawasOsindisweni,” kusho uNksz Nonqanda. Isolezwe likhulume noNksz Nonqanda (Nomusa) ngoLwesibili ephuma esibhedlela wathi ulungiselela ukungcwaba ingane yakhe. Uthe usabambekile yizinhlungu kodwa yonke into imele yena ekhaya mayelana namalungiselelo omngcwabo. “Angazi ngizoqalaphi ukuze kwenziwe ubulungiswa ngoba ubudedengu benziwe wumtholampilo wasoThongathi nabasesibhedlela Osindisweni. Emtholampilo bangibuyisele ekhaya ngisikwa ngibe ngiqale khona ukuphalaza. Ekhaya ngase ngiphalaza igazi,” kusho uNksz Nonqanda. Okhulumela uMnyango wezeMpilo KwaZulu-Natal, uNkk Noluthando Nkosi, uthe umnyango ukhathazeke kakhulu ngalolu daba futhi ufisa ukudlulisa ukudabuka kwawo nokuzwelana nomndeni othintekile. Uthe emva kokwaziswa ngodaba yiSolezwe, ube eseqala uphenyo oluzoveza ukuthi kwenzekani ukuze uma kukhona abenze okuphambene nenqubomgomo bathathelwe izinyathelo. “Umnyango usuthintene futhi nesiguli ukuze ongoti kwezokuteta (okubalwa kubo i-district clinical specialist) bathole umbiko ogcwele kuso. Kulindeleke ukuba isiguli sisho ukuthi kungahlanganwa nini naso. Umndeni ubusephezu kwamalungiselelo omngcwabo,” kusho uNkk Nkosi.