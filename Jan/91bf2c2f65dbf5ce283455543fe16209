NgoDisemba iNkantolo eNkulu yasePitoli inqume ukuthi iShoprite Group kufanele iyikhokhe inhlawulo kaR1 million okwakuyisinqumo esasikhishwe yiNational Credit Tribunal (NCT), iphinde iqoke umeluleki wabacwile ezikweletini. I-Shoprite Group ibinethemba lokuthi inkantolo izosiphikisa isinqumo seNCT sokuthi ihlawule ngokubolekisa ngemali ngendlela engahlelekile ngo-2013 nango-2014. Muva nje, iShoprite ikuqinisekisile ukuthi isamukele isinqumo seNCT futhi iphezu kwezinhlelo zokukhokha inhlawulo kaR1 million okufanele ukhokhwe yiShoprite Investment Limited eyayibolekisa imali. “Lolu daba luthinta ukubolekisa imali ngoJuni 2013 kuya kuJuni 2014 lapho kwakubolekwe amakhasimende ayisishiyagalolunye imali. Amakhasimende athintekayo ayikhokha imali awayetshelekwe yona,” kusho abakwaShoprite. Esitatimendeni, iNCT ithe iShoprite ayizange yenze ucwaningo ngesimo samakhasimende ukuthola ukuthi anezikweletu ezingakanani njengoba kusho umthetho wokubolekisa ngemali, iNational Credit Act. Iveze ukuthi iShoprite ibishintsha imininingwane yezikweletu zabantu evela kwi-credit bureau ukuze ikwazi ukuboleka abantu imali. Inkantolo iveze ukuthi iShoprite ibibolekisa ngemali ngendlela engahlelekile futhi abantu akade bebolekwa yilabo abahola impesheni nabahola kancane. Lolu daba lwavukuzwa yiNational Credit Regulator (NCR) ngo-2014 lapho isikhulu esiphezulu seNCR, uNkk Nomsa Motshegare, sathola ukuthi iShoprite ibolekisa ngemali ngendlela engahlelekile. Lesi sikhulu sabe sesidlulisela lolu daba kwiNCT okuyiyona ekhipha isinqumo ngamacala ezinkampani eziphula umthetho. Ngo-2017, iShoprite iyalelwe ukuthi ihlawule uR1 million kodwa yalidlulisa lolu daba njengoba ngoDisemba amajaji asePitoli enqume ukuthi kufanele ihlawule. I-Shoprite iyalelwe ukuthi iphinde ikhokhe izindleko zecala.