Usho kanje i-ANC KwaZulu-Natal igubha iminyaka engu-108 yasungulwa, enkundleni Ugu Sports and Leisure Centre eGamalakhe, ePort Shepstone, izolo. UMagashule ugudle uNgqongqoshe woMnyango wezeziMali, uMnuz Tito Mboweni, ethi emlandweni we-ANC akekho umholi owake waphuma eceleni ngokudelela izinqumo zesigungu esilawula inhlangano nezengqungquthela. Kamuva uMboweni ugxeke kwiTwiter isiphakamiso sokufakwa kweBhange loMbuso ngaphansi kukahulumeni, okuyisinqumo esathathwa engqungqutheleni ye-ANC eNasrec, eGoli, ngo-2017. “I-ANC ayinaye umuntu othile okhethekile kepha ibusa ngokuhlanganyela. Uma i-ANC ithatha isinqumo, akukho mholi ozophuma eceleni akhulume uhlangothi lwakhe, athi ubuholi nengqungquthela akuphusile. Izinqumo zengqungquthela ziyasibophezela sonke.” Unxenxe intsha ukuba isebenze kanzima ivuselele i-ANC Youth League, kuvunyelwe abantu bajoyine inhlangano. Uthe akuqashelwe abantu abafaka isikibha sikaKhongolose esinobuso bukamengameli kodwa abakhuluma ulimi oluhlukile kolwenhlangano. USihlalo we-ANC esifundazweni, uMnuz Sihle Zikalala uthe umzabalazo wabo owokubuyisa amalungelo omuntu omnyama nomnotho uze ebantwini. Uthe lona wunyaka wokwakhiwa kabusha kwe-ANC, iqine ibe nobunye, ilwe nobandlululo. “Kumele siqhubekele phambili nomzabalazo wokubuyiselwa komnotho ebantwini. Kumele sakhe ubumbano kumadlelandawonye. Njengoba sasishilo ezethembisweni zokhetho, sizoqhubeka nokusebenzela abantu baseNingizimu Afrika ngokuthembeka nangokuzimisela. Ezinyangeni eziyisikhombosa ezedlule sisebenze kanzima ukwakha uhulumeni ohlinzeka abantu ngentuthuko. Siyaqhubeka nokwakha amathuba emisebenzi, silwe nobuphofu. Sithuthukisa ezemfundo njengoba zitholakala mahhala uze uthole iziqu,“ kusho uZikalala. Uthe enye yezinselelo ababhekene nayo eyokuguquguquka kwesimo sezulu njengoba kufe izinkomo ezingaphezu kuka-17 000 eKZN ngenxa yesomiso “Ngonyaka owedlule kube nezikhukhula ezidlule nemiphefumulo yabantu. Sigqugquzele uhulumeni uma eqwashisa abantu ukuthi bayeke ukwakha ezindaweni eziyingozi. Sinohlelo lokuhanjiswa kwamanzi emiphakathini. Nakwezingenabo ompompi sowaletha ngamaloli,” kusho uZikalala. Uthe kumele balwe nobugebengu emalokishini. Ubalule ukuthi ubugebengu buphezulu, abantu bayakhuthuzwa, abesifazane bayadlwengulwe babulawe. “Izinkampani zikahulumeni aziphathwe ngendlela. Uhulumeni akaqinisekise ukuthi uyayigcina i-Eskom, SAA nezinye Izinkampani,” kusho uZikalala. Uthe ababona abangani nomengameli wase-USA, uMnuz Donald Trump, ambize ngongxiwa ophehla impi. Impunyela, uMnuz Patrice Motsepe, isanda kutshela uTrump ukuthi i-Afrika iyamthanda.