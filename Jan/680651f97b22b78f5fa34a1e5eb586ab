UKhomishana wezamaJele KwaZulu-Natal osabambile, uMnuz James Smallberger, uthe bamjabulise kakhulu abafundi bezikhungo zokuhlunyeleliswa kwezimilo ngoba baphase bonke KwaZulu-Natal baze babalwa nabafundi abenze kahle ezweni jikelele. USmallberger uthe njengoba bethole u-100% ngonyaka odlule, kulo nyaka bafuna wonke umfundi aphase ngeBachelor okungamamaki abafaka enyuvesi. Uveze ukuthi izinga lokuphasa linyuke ngo-11.99% lisuka ku-88.01% ngo-2018 kwathi ngonyaka odlule kwaphasa wonke umuntu bethola u-100%. “KumaBachelor awu-66 atholwe ezweni jikelele iKwaZulu-Natal ithole awu-24; kumaDiploma awu-34 kuzwelonke, iKwaZulu-Natal ithole amane; bese kuthi kumaHigher Certificates awu-29 ezweni jikelele, sathola ayisithupha. Zonke izikhungo zethu zemfundo zithole u-100%. Izikhungo zethu yi-Usethubeni, Ekuseni, neQalakabusha lapho abafundi benza khona iMaths,” kusho uSmallberger. “Kulo nyaka sifuna wonke umfundi aphase ngeBachelor. Besicela nemifundaze ezinkampani sicela ukuba zibaqashe ukuze bangabuyeli ebugebengwini uma sebephumile ezikhungweni zokuhlumelelisa izimilo,” kusho uSmallberger othe abasasho ukuthi amajele kodwa bathi yizikhungo zokuhlumelelisa izimilo ngoba bahlomisa abonile ngamakhono azobasiza ukuthi bangabe besona. UDkt Barney Mthembu, ibamba lephini lomqondisi-jikelele, elibhekele uhlelo lokufunda nokufundisa eMnyangweni wezeMfundo KwaZulu-Natal, uthe bayaziqhenya kakhulu ngabafundi basemajele abenze kahle, wathi bazobeseka ngaso sonke isikhathi. Uthe kuyilungelo lawo wonke umuntu waseNingizimu Afrika ukufunda futhi naye uke wafundisa ejele. Ikhansela laseLamontville, uNksz Nolubabalo Mthembu obemele iMeya yeTheku uMnuz Mxolisi Kaunda, ligqugquzele iziboshwa ukuthi zizimisele ezifundweni zazo ngoba nalo lake laboshwa lase liphuma lakwazi ukuqhubeka nempilo. Abafundi ababili abakhulume neSolezwe abangene ohlwini lwabawu-10 abaphase kahle emajele, uMzwakhe Madlala obefunda eQalakabusha noSandile Khoza obefunda Ekuseni (Newcastle) bathe bafuna ukwenza iziqu zomthetho kulo nyaka. UMzwakhe wangena ejele emuva kokuduna imoto kanti uSandile uboshelwe elokudlwengula. #MatricResults2019 | Umfundi obadlule bonke emajele ngemiphumela kamatric uSandile Stangoni (21) uthi unesifiso sokwenza iziqu ze-Architecture. Unxuse intsha ukuba idlalele kude nezidakamizwa. Video: @mcebo_mpungose A post shared by  Isolezwe (@isolezwe) on Jan 8, 2020 at 5:23am PST Bathe bafuna ukwenza iziqu zomthetho ukuze bakwazi ukumela abanye abaphule umthetho nabasolwa ngamacala abangawenzanga. Bagqugquzele abanye abafundi ukuthi bagxile emfundweni, bangalindi ukungena ejele ngaphambi kokuthi bafunde. Bekukhona nabesifazane abanikela ngesikhathi sabo baphinde basize iziboshwa ababizwa ngoMama baseChesterville.