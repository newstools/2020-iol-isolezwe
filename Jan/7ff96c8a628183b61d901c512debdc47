UMdunge osanda kuphuma ngoshwele ejele emva kokudonsa iminyaka emibili mayelana necala lenkohlakalo, nokukhwabanisa njengoba wayesolwa ngokusebenzisa isitifiketi sika-matric esingumbombayi, ekuqaleni kwesonto utshele abezindaba ukuthi wasetshenziswa njengemvu yomhlatshelo ngosigaxamabhande abathile emaphoyiseni abebehlela ukuketula esikhundleni obengukhomishana wamaphoyisa KwaZulu-Natal uLt General Mmamonnye Ngobeni. Okhulumela i-IFP ezindabeni ezithinta ezokuphepha esiShayamthetho saKwaZulu-Natal, uMnuz Blessed Gwala, unxuse uMdunge ukuba anekele izwe amagama alezo zikhulu ezazibopha itulo lokuketula uLt General Ngobeni. “Kumele aveze yonke into kubalwa nalabo abangenawo * -matric kodwa abasula isinyelela emaphoyiseni esikhundleni sokuba baphoswe ejele mayelana necala lenkohlakalo, kumele asho yonke into ayaziyo ngoba inkinga ayikho phezulu kodwa ikhona kuzona zonke izigaba,” kusho uGwala. Uthe bahlale benxusa uNgqongqoshe wezokuPhepha KwaZulu-Natal, uMnuz Bheki Ntuli ukuba aveze uhlelo lwakhe lokulwa nenkohlakalo embuthweni wamaphoyisa. “Isithunzi samaphoyisa kule minyaka edlule silokhu sidicileleka phansi ngenxa yenkohlakalo ekhona embuthweni, sifuna kube nohlelo oluzokhuculula konke ukungcola okukhona,” kusho uGwala. Uthe kunenqwaba yamaphoyisa ayizigebengu ezinzima adinga ukuvalelwa ejele. “Sifuna futhi ukuthi kwenziwe ucwaningo mayelana namakhono nokuthi amaphoyisa aphila impilo ehambisana nemiholo yawo yini,” kusho uGwala. Isikhungo esicwaningo ngobugebengu i-Institute of Security Studies, ngonyaka odlule sikhiphe umbiko othi kunamaphoyisa angaphezu kuka-600, anyuselwa ezikhundleni hhayi ngoba enezicucu ezifanele noma enamava kodwa ngenxa yokuthi azihlanganise naliphi iqembu lezombusazwe.