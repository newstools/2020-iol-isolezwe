UMengameli weNatu, uMnuz Alan Thompson, uthe yize bengaxabene nokuthuthukiswa kwezobuchwepheshe kodwa uMnyango wezeMfundo ugagamelile. Ekupheleni konyaka odlule uNgqongqoshe weMfundo eyiSisekelo, uNkk Angie Motshekga, waveza ukuthi kumi ngomumo ukwethulwa kweCoding and Robotics Curriculum kwaGrade R kuya kuGrade 3 noGrade 7 nonyaka. Uthe kuzokwethulwa irobhothi elikhulumayo elibizwa ngoZora elizofakwa ezikoleni ukulekelela uhlelo. UThompson uthe inkulu imali ezosebenza kufakwa lezi zifundo kuthengwa namarobhothi ekubeni umnyango usahlulwa ukuletha izidingo ezibalulekile. “Sinenkinga yokuba nentsha nothisha abangaqashiwe ngoba ayikho imisebenzi. Uhulumeni uthembisa ukwandisa amathuba omsebenzi kodwa lolu hlelo luzoqeda imisebenzi yabantu. Kumele ngabe konke esikwenzayo sizama ukwandisa amathuba omsebenzi,” kusho yena. Uthe imali ezosebenza kuthengwa amarobhothi kumele ngabe iletha izidingo ezikoleni ezidonsa kanzima. “Kunezikole ezingenawo amakhompyutha, amathoyilethi nemitapo yolwazi. Ngeke sisebenzise imali engaka kumarobhothi akhulumayo esikhundleni sokuba ngabe kubhekelelwa inkinga yezidingo,” kusho uThompson. Ngesikhathi ememezela imiphumela ka-matric ngoJanuwari eGoli uNkk Motshekga uziphathile izifundo zobuchwepheshe. Emcimbini wemiphumela bekukhona nerobhothi elikhulumayo elibizwa ngoPepper, okuyilona lokuqala elenziwa yiSoftBank Robotics. Ungqongqoshe uphakamise ukuthi irobhothi lilethwe. Lokhu kuwubufakazi bokuthi umnyango usuzilungiselele ukufika kwe-4IR. Okhulumela uMnyango weMfundo eyiSisekelo, uMnuz Elijah Mhlanga, uthe ziwu-90 izikole okusahlolwa kuzo iCoding and Robotics Curriculum. Uhlelo luhamba kahle okufakazelwe wukuvakasha kukangqongqoshe kwesinye sezikole okuhlolwa kuso uhlelo eLimpopo ngenyanga edlule. “Konke kuhamba kahle futhi othisha baqeqeshiwe nezinsiza zikhona,” kusho yena. Uthe iNatu iyaphaphalaza ngezikhalo zayo. “Lokhu kuzoletha amathuba omsebenzi kulabo abebefunde kulo mkhakha wezobuchwepheshe kodwa bengaqasheki. Izikole esifake kuzo lolu hlelo zinawo amakhompyutha nengqalasizinda. Ngeke sincishe amathuba izikole ezizidingayo lezi zifundo ngenxa yezimbalwa esisazozilethela izidingo,” kusho uMhlanga.   