Lo mndeni wakwaNgcobo waseKhobongwaneni, eTaylors Halt, ngaphandle kwaseMgungundlovu, ushiselwe umuzi nemoto gezintatha zangoLwesibili ngeledlule ngaphambi kokuthi uphinde uhlaselwe ngoLwesine kwashiswa izimoto, kwadutshulwa owesilisa nowesifazane okuthiwa bangamalungu omndeni. Owesifazane kuvele ukuthi udubuleke ekhanda washonela endaweni yesigameko, owesilisa waphuthunyiswa esibhedlela elimele. Okhulumela abezimo eziphuthumayo baka-ER25 uMnuz Russel Meiring, uthe akukho abebengakwenza ukusiza lo wesifazane. Isolezwe izolo lishayele ilungu lo mndeni ucingo elicele ukungadalulwa, livumile ukuthi baphinde bahlaselwa izolo, emuva kokuba behlaselwe nangoLwesibili. “Okwamanje sisakhuluma nabaphenyi, impela sesiphinde sahlaselwa. Kushisiwe khona nobulewe,” kusho leli lungu lomndeni ebelizwakala lithukile. Lezi sigameko kuthiwa siwuthusile umphakathi wakule ndawo njengoba kungaziwa ukuthi kungani lo mndeni uhlaselwa. Ilungu lomphakathi elithinte Isolezwe ngalolu daba lacela ukungadalulwa ngenxa yokuba bucayi besimo lithe bathukile endaweni. “Asazi noma imizi yethu nayo izohlaselwa ishiswe yini. Okwenza sisabe wukuthi asisazi isizathu sokushiswa kwawo, asazi noma kunempi ephakwayo yini. Izimpi zike ziqale kanjena, kugcine kuhlaselwa wonke umuntu,” kusho ilungu lomphakathi. Okhulumela amaphoyisa KwaZulu-Natal uCaptain Nqobile Gwala uziqinisekisile izigameko zombili wathi izolo amalungu omndeni amahlanu abehamba ngemoto adutshulwe esezofika ekhaya. “Kushone owesifazane ona-27 , owesilisa ona 23 udubulekile. Kushiswe izimoto ezine, amatekisi amabili nezincane ezimbili. Kuvulwe icala lokubulala, elokuzama ukubulala, nelokucekela phansi impahla,” kusho uCapt Gwala. Kwenzela lesi sigameko nje esikhathini esidlule Isolezwe like labika ngokubulawa kwelungu lalo mndeni eladutshulwa eMbali, uMnuz Abel Ngcobo ngo-2017. Kwakusolwa udlame lwamatekisi ngokubulawa kwakhe kwazise wayengumnikazi wamatekisi, nesikhulu se-Elandskop Taxi Association. Ngo-Okthoba ngonyaka odlule kubulawe uMnuz Mawele Ngcobo nendodana yakhe Mnuz Vezokuhle Ngcobo. UMawele Ngcobo ubephinde abe yinduna yakule ndawo. Ngaphambi kwalokhu Isolezwe labika kabanzi ngokudutshulwa komfana wakulo muzi uMlindeli Ngcobo (17), owadutshulwa yiphoyisa lesifazane elalizithwele uConstable Hlengiwe Mkhize (31) ngo-2013. UConstable Mkhize wagwetshwa iminyaka engu-15, kwalengiswa emihlanu ngecala lokubulala.