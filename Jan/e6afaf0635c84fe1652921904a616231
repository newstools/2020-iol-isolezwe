Umkhulumeli we-ANC KwaZulu-Natal, uMnuz Ricardo Mthembu, uthe mancane amathuba okuthi ingqungquthela ibe khona njengoba kuhleliwe. “Uhlelo olusha lwezobuchwepheshe lokuhlolwa kwamalungu azobamba iqhaza engqungqutheleni lwenza ukuthi izinto zihambe kancane. Ngenyanga ezayo besihlele ukuthi kuqale ukuhlala kwemihlangano yamaBranch General Meetings (BGM),” kusho uMthembu. Uthe sebebhalele ubuholi bukazwelonke bebucela ukuthi sebecabanga nokusebenzisa uhlelo oludaba lokuhlolwa kwamalungu hhayi olwezobuchwepheshe. “Sisalinde impendulo ebuholini bukazwelonke mayelana nesicelo sethu, uyazi ukuthi ukuhlaliswa kwezingqungquthela kugunyazwa yikomkhulu,” kusho uMthembu. Uthe i-ANC yathatha isinqumo sokuthi iqale ukusebenzisa uhlelo lokuhlolwa kwamalungu ngezobuchwepheshe uma kunezingqungquthela ngenhloso yokugwema umkhonyovu. UMthembu uthe bebelindele ukuthi zonke izifunda okumele zibe nezingqungquthela esifundazweni zikwenze lokho ngaphambi kokuthi kuphele uMashi. Ingqungquthela ebhekwe ngabomvu ngeyaseThekwini lapho kulindeleke ukuthi kukhethwe ubuholi obusha emva kokuhlakazwa kwesigungu esidala, ebesiholwa uNkk Zandile Gumede obengusihlalo noMnuz Bheki Ntuli obengunobhala. Ukuhlakazwa kwesigungu saseThekwini kwafakwa esesikhashana kwenzeka emva kokuthi kwahlakazwa nesigungu ebesilawula wuMkhandlu weTheku. UNkk Gumede noNtuli phambilini babe sohlangothini olulodwa njengoba manje sebe sezinhlangothini ezahlukene. UNkk Gumede uphakanyiselwe esikhundleni sikasihlalo ohlangothini olwaziwa ngeStatus Quo, uNtuli uphakanyiselwe kwesikanobhala ohlangothini olwaziwa ngeRenewal, Rebuild and Unity usihlalo walo nguMnuz Thabani Nyawose.