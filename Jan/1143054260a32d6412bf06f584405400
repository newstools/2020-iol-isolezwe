Izolo abakwa-Eskom bamemezele ukuthi ugesi uzocinywa ngokwesigaba sesibili kusuka ngo-9 ebusuku izolo kuze kube u-6 namhlanje ekuseni. Lokhu bathe bakwenze ngenxa yengcindezi ababhekene nayo. Abakwa-Eskom bathe ukucinywa kukagesi kungenzeka kukapakele nakwimpelasonto. “Besisebenzisa kakhulu igesi kulezi zinsuku ukuze sibe nogesi owanele. Sidinga ukubuyisela isimo kwesijwayelekile maphakathi nobusuku,” kusho abakwa-Eskom esitatimendeni. I-Eskom ithe amandla kagesi ehlile aze afika ku-12 683MW ntambama izolo. Iqembu eliphikisayo, i-DA, lithe ukumemezela kwabakwa-Eskom ukuthi bazocisha ugesi futhi kuyizinkomba zokuthi izinkinga ababhekene nazo ngeke zisaxazululeka. Akukho osekungenziwa ukubatakula. Okhulumela izindaba ezithinta amabhizinisi kahulumeni kwi-DA, uMnuz Ghaleb Cachalia, uthe: “Ukumemezela kwabakwa-Eskom ukuthi kuzocishwa ugesi futhi, kukhombisa ukuthi ayisekho indaba yabo. Sekuyisikhathi sokuthi uhulumeni we-ANC uphume odabeni lukagesi bese unikeza abantu amandla okuba basingathe udaba lukagesi.” Abakwa-Eskom banxuse abantu bakuleli ukuba basebenzise ugesi ngendlela efanele. 