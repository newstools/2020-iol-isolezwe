BATHUTHELWE esibhedlela ePrince Mshiyeni Memorial, eMlaza besesimeni esibi abantu baseNgonyameni eThekwini, ababalelwa ku-26 okuthiwa badle inyama yembuzi yomsebenzi bagula. UNkk Philisiwe Cele womndeni obuwenze umsebenzi uthe baphithene amakhanda ngesigameko esibehlele. Uthe bebethenge izimbuzi ezintathu benza umsebenzi wokufaka isiphandla elinye ilungu lomndeni, kwafika nomakhelwane badla bashaya esentwala. UNkk Cele uthi izithebe ziphume ngeSonto emini kodwa ukugula kubaqale kancane ntambama ngosuku olufanayo kwanganakwa kwaze kwabaqinisa ngoLwesithathu ezintatha. Uthe ngokwabo bebecabanga ukuthi umsebenzi uhambe kahle kanti ababuzanga elangeni. “Asiyazi imbuzi ukuthi ibinani ngoba abantu bayaphalaza baphethwe yizisu kubi. Nomnikazi womsebenzi obefakwa isiphandla uyidlile inyama ungenile naye esibhedlela. Kungenzeka ukuthi ibijoviwe bangasitshela, asazi,’’ kusho uNkk Cele. UNkk Cele uthe sebethandazela ukuthi abagulayo balulame ngoba kukhona nomakhelwane nabantu abebezobusa kodwa kwaphetha kabi uma sebegula. Uthe into eyenza ukuthi basole inyama yembuzi wukuthi bonke abayidlile bayagula futhi bagula ngendlela efanayo bonke bangeniswe esibhedlela besesimeni esibi. Ngesikhathi exoxa neSolezwe uthe kubukeka sengathi besenyuka isibalo sabantu abagulayo ngoba ubethola izingcingo kuthiwa nabanye abayidlile babika izinhlungu ezifanayo. Kuthiwa kwabangeniswe esibhedlela kuxubene abesilisa nabesifazane abebekhala esifanayo. Kuphoqeleke ukuthi kufike inqwaba yama-ambulensi ezothutha abantu abagulayo. Abanye abebeyidlile imbuzi kuthiwa nabo bebehlalele ovalweni bengazi noma nabo kusazobaqala ukugula. Ngesikhathi sokuloba bekusalindwe imiphumela yokuhlolwa kwalabo abagulayo ukuqinisekisa ukuthi kukhona ubuthi ababudlile Okhulumela uMnyango wezeMpilo KwaZulu-Natal, uNksz Noluthando Nkosi, uthe impela zingenisiwe iziguli esibhedlela zikhala ngesisu. “UMnyango wezeMpilo ungakuqinisekisa ukuthi zingu-23 iziguli ezingeniswe esibhedlela zixinwe yisisu. Ezingu-21 kuzona bekungabantu abadala, ezimbili kube yizingane. Ezingu-19 ezindala zilashiwe zase zidedelwa namhlanje ekuseni (izolo), kanti ezinye ziselashwa. Namhlanje (izolo) ngezithuba zehora lokuqala emini kungeniswe abantu abahlanu, okuyimanje bayelulama nalaba abanye esikhungweni sezempilo,” kuphetha uNksz Nkosi.