Yisikole sesibili lesi ukushiswa kule nyanga emuva kokuba kushiswe iTokelo High, e-Evaton. Ukushiswa kwesikole kuqhubeze inkinga yoMnyango wezeMfundo eGauteng obhekene nengwadla yokutholela wonke umfundi indawo emuva kokugcwala kwezikole eziningi. Ngokusho kuka-Brigadier Mathapelo Peters, wamaphoyisa eGauteng, osebenza esikoleni wazise amaphoyisa ukuthi siyasha. “Saziswe ngo-3 ekuseni ukuthi isikole siyasha. Bekungekho muntu ngesikhathi kuqala umlilo, nomsebenzi wasesikoleni naye uthe utshelwe womunye umuntu ukuthi kuyasha esikoleni,” kusho Peters. Uthe kushe uhlangothi langalapho kusebenzela khona othisha nokubhaliswa khona kwabafundi kodwa basazobheka ukuthi awukho yini omunye umonakalo. Amaphoyisa atshaliwe esikoleni ukuba aqaphe isimo, aphonse nemibuzo abangahle bethinteke. UNgqongqoshe woMnyango, uMnuz Panyaza Lesufi, ubethukuthele egane unwabu ngenxa yesenzo sokushisa isikole. Uthe bazodedela amaphoyisa aphenye.    