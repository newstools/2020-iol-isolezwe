UKhwezi Bekwa (18) ongumunye wedlanzana labafundi kulesi sifundazwe abanyelwa yinyoni esandleni, bathola umfundaze esikoleni sikasaziwayo waphesheya u-Oprah Winfrey, i- Oprah Winfrey Leadership Academy for Girls eGauteng,uziphuzele umsobho ezifundweni abezenze okuyi-Drama, Business Studies, Mathematics, isiZulu isiNgisi ne-Life Orientation. “Ngesikhathi ngiqala ukubhala izivivinyo ngonyaka odlule, benginalo uvalo ikakhulu ngoba wonke umuntu ubesho ukuthi lezi zivivinyo zizoba nzima kakhulu. “Kodwa ngizitshelile ukuthi kumele ngizimisele, ngibhale lokhu engikufunde ngesikhathi ngilungiselela izivivinyo,” kusho uKhwezi. Uthe ukusondelana kakhulu nabangani abazimisele nabasebenza ngokuzikhandla nakho kube nomthelela wokuthi athole imiphumela emihle. Uthe ezikhungweni zemfundo ephakeme abefake kuzo izicelo zokufunda kulo nyaka okuyi-Wits University, Rhodes University ne-University of Cape Town, zonke zimamukelile kodwa ukhethe ukufunda ezomthetho eRhodes University. “Ngikhethe le nyuvesi ngenxa yomlando wayo omuhle emkhakheni wezomthetho. Okunye engiyithanda ngayo ukuthi incane ngakho kulula ukuthi usheshe uyijwayele kube lula nokuthi ufunde,” kuchaza uKhwezi. Ubonge ugogo nomkhulu wakhe athe uhlala nabo nabebemeseka kakhulu, waphinde wancoma othisha bakulesi sikole abefunda kuso abachaze njengabazinikelayo emsebenzini wabo. Ungene kulesi sikole ngo-2014 eyokwenza uGrade-8 ngemva kokuthola umfundaze nalapho ethe isicelo sokufunda kuso wasifakelwa uninakhulu. UNkk Busisiwe Bekwa, ongugogo kaKhwezi, uthe ukuphumelela ngale ndlela komzukulu wakhe kumjabulise kakhulu.