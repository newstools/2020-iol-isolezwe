Le mboni yakwaLG Electronics SA eCornubia Industrial Park, eThekwini, ivulwe ngokusemthethweni ngoLwesihlanu. UZikalala uthembise izikhulu zale nkampani ukuthi uhulumeni uzoyilekelela ekuthuthukiseni umnotho. “Ukuba khona kwale mboni kuzokhulisa amathuba omsebenzi. Siyazibophezela ekutheni izinkampani ezisebenza kulesi sifundazwe sizozilekelela ekutheni zikhule nasezimakethe. Sizoqinisekisa nokuthi lezi zinkampani ziyangena nakwamanye amazwe ase-Afrika,” kusho uZikalala. Uthe uyifisela ukuthi ikhule le mboni yakwaLG ukuze nabasebenzi bayo bavune izithelo ezinhle. Uveze ukuthi kuyamjabulisa ukuthi izinkampani ezinkulu zisasithemba isifundazwe, okwenza zitshale imali. UZikalala uthe bazoqinisekisa ukuthi bazama zonke izindlela ukuthi abatshalimali bayaqhubeka nokwethemba isifundazwe. Bangaphezu kuka-100 abasebenzi asebeqashwe kule mboni ezokwakha amathelevishini. Abanye babo bavela kulesi sifundazwe kanti abanye bathathwe eGoli. Izikhulu zale mboni ziveze ukuthi zihlela ukuthi zandise isibalo sabasebenzi eminyakeni ezayo. Kuthiwa le mboni izokhiqizela wonke amazwe asezansi ne-Afrika. UMnuz Jong Dae Park oyinxusa lakuleli eSouth Korea, uthe abakwaLG Electronics bakhethe iTheku ngoba linakho konke okuzosiza ukukhulisa ibhizinisi. Uncome nesimo sezulu esihle eThekwini, athe nalokho kunomthelela. “Sisizwe nawukwesekwa wundunankulu nobuholi besifundazwe ukuvula le mboni. Sinethemba lokuthi le mboni izonyusa namathuba okuhwebelana namanye amazwe ase-Afrika. Konke lokhu kuseyisiqalo, siyathembisa ukuthi kukhulu okuzayo.” UMnuz James Lee ongomunye wezikhulu kule nkampani, uthe ukubekwa kwale mboni eCornubia kukhomba indlela abazimisele ngayo ukukhula nokuletha ushintsho. “IKwaZulu-Natal iyindawo ehehayo kwezokukhiqiza ngenxa yokuba khona kweDube Trade Port. Sibuka iTheku njengesizinda sokukhulisa umnotho. Asingabazi ukuthi ukubeka kwethu le mboni eThekwini kuzokwandisa amathuba okukhulisa inkampani,” kusho uLee. Uthe akuzohlomula kuphela iTheku ngokuvulwa kwale mboni kodwa kuzokhiqizelwa namazwe aseduze okubalwa iMozambique neMauritius. ULee uthe bazimisele ukusebenzisana nohulumeni wakuleli nezinhlangano zosomabhizinisi ukukhulisa imboni. Ongumengameli weLG South Africa uMnuz Deuk Soo Ahn, uthe iTheku liyisizinda sokukhiqiza nokukhulisa umnotho kuleli. Uthe bayajabula ukuthi bazokwazi ukufaka isandla ekuthuthukiseni umnotho wesifundazwe. Le nkampani yaseSouth Korea ihamba phambili ekukhiqizeni izimpahla zikagesi nezobuchwepheshe kanti isineminyaka engu-23 ikuleli. Bangaphezu kuka-500 abaqashwe yile nkampani ezindaweni ezahlukene kuleli.