Abazali bezingane ezifunda eMlazi Commercial High bakhala ngokuthi liya ngokwehla izinga lokufunda nokufundisa kulesi sikole, phambilini ebesibalwa nezihamba phambili KwaZulu-Natal. Abazali abakhulume naleli phephandaba bacela ukungadalulwa ukuvikela izingane zabo, bathe abasekho nothisha abaqeqesheke ngokwanele. Balinganise ngokuthi kuthathwa uthisha ongasiqeqeshelwe isifundo esithize kuthiwa akafundise sona. Balinganise ngothisha weHistory osanda kunikezwa elinye ikilasi, naye okuthiwa ubegogode ngayo esafunda. Omunye umzali uveze ukuthi kunabafundi baka-matric abangavunyelwanga ukubhala zonke izifundo ngonyaka odlule, kwathiwa ababhale ngoJuni. Kuthiwa bekusatshwa ukuthi bebezokwehlisa kakhulu imiphumela yokuphasa kuka-matric. “Kuvalwe ngehlahla kwiMaths ngendlela engasaphaswa ngayo. Kunabafundi abathole amaphesenti aphansi kakhulu kwaGrade 10, okuzophoqeleka ukuthi benze iMaths Literacy. Okubuhlungu wukuthi abazali abenziwa ingxenye yezinqumo ezithathwayo ngisho nangezifundo zezingane zabo,” kusho yena. Lesi sikole asiqali ukuba sezindabeni ngenxa yezinkinga njengoba sike saba nesikweletu esikhulu sikagesi. Ngo-2018 lesi sikole sasinesikweletu sika-R4 million, sasinda ezembeni lokucishelwa ugesi. Kwangenelela uMnyango wezeMfundo nowayeyimeya yeTheku uNkk Zandile Gumede ukuthi singacishelwa ugesi. Nango-2015 sasinenkinga efanayo sikweleta uR1,6 million kagesi namanzi. Abazali bathi izinkinga zemali azikapheli njengoba isikole singalungiswa. Bakhala ngokuthi bakhokha uR22 600 ngonyaka kodwa akulungiswa ngisho izindlu okulala kuzo abafundi. Baveze ukuthi sebeke bacela ukuthi bahlaziyelwe ukuthi imali abayikhokhayo yenzani. Ongusihlalo wesigungu esilawula isikole, uMnuz Jali onqabile negama lakhe, uthe akazazi izinkinga okukhulunywa ngazo. Uthe ngokwakhe babona izinga lokufunda lisesimeni njengoba nemiphumela ka-matric inyukile kunangonyaka odlule. “Kusekusha ukuthi singakhuluma ngemiphumela ka-matric. Okuningi ngeke ngiphawule ngakho ngoba asingeni ekulawulweni kwesikole, kungangcono sizwe kuthishanhloko,” kusho uJali. Ugcizelele ukuthi akukho abakubikelwe ngabazali ngezikhalo ngonyaka odlule. Okhulumela uMnyango wezeMfundo KwaZulu-Natal uMnuz Sihle Mlotshwa, uthe bebengakezwa ngezinye izikhalo zabazali. Uthe lesi sikole besihlonishwa phambilini futhi umnyango wenza okusemandleni ukusibuyisela esimeni. Lesi sikole ebesithola ngaphezu kuka-90% eminyakeni edlule, kulokhu sithole u-62.5%.