UNkk Khwela uthe kufana nephupho manje ukuthi washelwa umuzi wakhe onamakamelo amathathu ngonyaka odlule. “Ngathi kuyiphupho ukuthi sengizoba nendlu entsha ethi mina. Sekufana nento eyiphupho ukuthi ngike ngashelwa yindlu yami ngenxa yezintambo zikagesi. Ngijabule kakhulu. UNkulunkulu ababusise laba abangakhele le ndlu. Izinyembezi zami engazikhala ngishelwe indlu, zesuliwe namhlanje,” kusho uNkk Khwela. UNkk Khwela uhlala nendodakazi yakhe ebamba amatoho nabazukulu abane, ubondla ngempesheni. Uthe selokhu ashelwa yindlu bebehlala emjondolo wesikhashana abawakha. Isimo uthe besinzima kakhulu ngoba bebembondelana ndawonye. Indlu ayakhelwe inamagumbi amane. UNgqongqoshe wezokuHlaliswa kwabantu KwaZulu-Natal, uNkk Peggy Nkonyeni ehambisana nesikhulu seqembu lebhola esingusihlalo wenkampani iChippa Investment Holdings, uMnuz Siviwe Mpengesi badlulisele indlu emndenini kaNkk Khwela. Umfundisi Jam Jam webandla lamaWeseli wabikela umnyango ngodaba lwalo mndeni, lube selidluliselwa esikhulwini seqembu iChippa United eligijima kwiPremier Soccer League (PSL), ecelwa ukuba angenelele. UMpengesi ube esephendula esicelweni sikaNksz Nkonyeni, wanikela ngomuzi kulo mndeni. “Kuyasijabulisa futhi siyabonga kakhulu kuMpengesi onikele ngale ndlu eyakhiwe ngokushesha,” kusho uNksz Nkonyeni. Ngaphandle kokwakhiwa kwale ndlu uMpengeni unikele ngefenisha yasendlini njengoba uNkk Khwela washelwa yiyo yonke impahla yasendlini.