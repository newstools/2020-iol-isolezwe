UMaponya (99) waseSoweto, eGauteng ushone izolo emuva kokugula isikhashana. UMnuz Mandla Sibeko, okhulumela umndeni wakwaMaponya uthe izinhlelo zomngcwabo zizomenyezelwa ngokuhamba kwesikhathi. Kodwa okwamanje umndeni ucela ukunikwa isikhathi sokuthi wenze izinhlelo. Le ngqalabutho yamabhizinisi yabe inguthisha kodwa yagcina isivula izitolo zokudla, amabhusha, izitolo ezidayisa utshwala, amagaraji kaphethroli nawezimoto. Ibidumile ngokuthuthukisa izakhiwo njengoba igcine isinenxanxathela yezitolo enkulukazi eSoweto, iMaponya Mall. UMengameli Cyril Ramaphosa, uchaze uMaponya njengosomabhizinisi owalwa nohulumeni wobandlululo, wangena kwezamabhizinisi yize kwakunezithiyo eziningi. “Abasekho osomabhizinisi abafana naye. Uvule izitolo namanye amabhizinisi kunezithiyo eziningi. Ubezenzela okuningi, esiza nomphakathi ngoba amabhizinisi akhe amaningi ebesemphakathini,” kusho uRamaphosa. UMnuz Sandile Zungu ongumengameli weBlack Business Council, uthe bashaqekile ngokudlula emhlabeni kukaMaponya ngoba yize ebesekhulile kodwa ubewumuntu osebenzayo, obuye achushise osomabhizinisi. “Sizomkhumbula ngemisebenzi yakhe emihle ayenzele umndeni nomphakathi. Uneminyaka eyela ku-70 ewusomabhizinisi, okuyisifundo sokuthi masisebenze ngokuzikhandla siwosomabhizinisi. Ubewumuntu oqotho onesithunzi. Sizomkhumbula ngempokophelo yakhe ngoba wayewusomabhizinisi ngesikhathi sobandlululo lapho abacindezeli babevalela abamnyama amathuba. Usifundise ukuthi singavumeli ukucindezelwa ngabanye kodwa sisukume senze umehluko,” kusho uZungu. Uthe uMaponya ubengawukhohlwa umphakathi nomndeni wakhe, okuyinto okufanele ifundwe ngabantu baseNingizimu Afrika ukuthi uma bezimisele ukusimama kufanele bafukulane. UMnuz Lawrence Mavundla, owayengumengameli weNational African Federated Chamber and Industries (Nafcoc) uthe uMaponya yingqalabutho yezamabhizinisi, okufanele wonke umuntu waseNingizimu Afrika abukele kuyo ngoba ibingeyona ukhangezile. Uthe uMaponya wasungula iNafcoc nabanye osomabhizinisi abamnyama, ngenhloso yokuthi babe nezwi ngesikhathi kubusa uhulumeni wobandlululo. “Ubehlale esebenza, efuna ukudlulisela ulwazi lwakhe lwamabhizinisi kwabanye abantu. Ubengagcini ngokukhulumela osomabhizinisi kodwa ubenalo nolwazi ngepolitiki ngoba ngesikhathi ezovula izitolo zotshwala wacela omengameli abangasekho be-ANC uTambo (Oliver) noMandela (Nelson) ukuthi bamenzele amaphepha okusebenza. Wuye owalanda uMandela ngesikhathi ephuma ejele. Uyisibonelo sokuthi ukusebenza ngokuzikhandla kuzala impumelelo,” kusho uMavundla. Uthe kufanele osomabhizinisi abamnyama bahlangane, bakhulume ngazwi linye ukuze basheshe bazwakale njengoba uMaponya nabanye benza ngesikhathi besungula iNafcoc. Amaqembu epolitiki, okuyi-ANC, EFF, DA namanye adlulise amazwi enduduzo emndenini kaMaponya, athi ubeyisibonelo esihle kubantu baseNingizimu Afrika. Amazwi enduduzo ebengena nasezinkundleni zokuxhumana, osomabhizinisi nabantu abajwayelekile befaka izithombe zabo noMaponya beduduza umndeni wakhe. 