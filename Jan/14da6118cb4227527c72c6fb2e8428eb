Esitatimendeni esithunyelwe abezindaba, isikhulu esiphezulu seBLSA, uNkk Busi Mavuso sithe uPityana unamava afanele kwezebhizinisi, okwenza bakholelwe wukuthi uzowenza kahle umsebenzi aqokelwe kuwo. Uthe abangabazi ukuthi ukuqokwa kwakhe kuzothela izithelo ezinhle ohlelweni lwe-Africa Growth Platform (AGP) olwethulwa ngokusemthethweni kwiWorld Economic Forum Africa ngonyaka odlule. Uhlelo lwe-AGP kuhloswe ngalo ukudala imisebenzi ngokuthuthukisa osomabhizinisi abancane abawu-100 million e-Afrika. Konke lokhu kufanele kwenzeke ngonyaka ka-2025 lapho ohulumeni kufanele basebenzisane nabatshalimali, nosomabhizinisi abathuthukayo ukuze bahlonyiswe ngamakhono noxhaso abaludingayo ukuthuthukisa izinkampani zabo. “UPityana ungena kulesi sikhundla esikhathini lapho izwekazi i-Afrika libhekene nezingqinamba eziningi esibala kuzo ubuphofu, ukusweleka komsebenzi, izinkinga zemali nokuguquka kwepolitiki, okuholele ekutheni uhulumeni angaphathi ngendlela futhi angazibheki nezindaba zesivuvujikelele. Siyathemba ukuthi uzolwa nalezi zingqinamba asebenzise amava akhe ukuthuthukisa wonke amazwe ase-Afrika,” kusho uNkk Mavuso. Uthe bayathemba ukuthi uzoza namasu okuthuthukisa umnotho ngendlela ehlelekile.