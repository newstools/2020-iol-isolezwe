UNkk Gumede ukhulume kanjena emuva kokudutshulwa kukathisha eBuhlebethu Primary, eNanda ngeledlule. “Abazali kufanele banakekele izingane, bangashiyi lo msebenzi ukuthi wenziwe wothisha. Kufanele sisebenzisane ukuqinisekisa ukuthi izingane zethu ziyaphasa. Ngiyacela izinkampani zonogada zinakekele izikole ukuqinisa ezokuphepha. Lokhu kufanele kube yingxenye yokubuyisela emphakathi ngoba kufanele izikole zibe yindawo ephephile yokufunda nokufundisa,” kusho uNkk Gumede. Uthe izinhlaka zomthetho kufanele zisebenzisane nabazali nothisha ukuqinisekisa ukuthi abungeni utshwala, izidakamizwa nezikhali ezikoleni. Ngaphandle kokugqugquzela izinkampani zonogada ukuthi ziqinise ezokuphepha ezikoleni, uNkk Gumede ne-ANC eDkt Pixley ka-Isaka Seme Zone, banikele ngomfaniswano wesikole, izicathulo nezikhwama zokuphatha okuthengwe wosomabhizinisi abazimele kubafundi bezikole ezakhele iVerulam. UDkt Kay Naidoo obemele ihhovisi lomhloli ePhoenix, ubonge osomabhizinisi ngokunikelela izingane ezivela emindenini empofu. UMnuz Musa Nciki ongumunye wabaholi be-ANC eThekwini, uthe kubalulekile ukuthi izingane zifunde ngomlando waseNingizimu Afrika kusukela ngobandlululo, umzabalalo kuze kufike enkululekweni. Zingagcini ngokubuka amafilimu. Usihlalo we-ANC Youth League eThekwini, uMnuz Thembo Ntuli, yena unikelele abafundi abenze kahle eNhlanhlayethu Secondary. Akukho noyedwa umfundi ka-matric ongaphumelelanga kulesi sikole nokuyinto uNtuli athe ufuna ukuyibona yenzeka kuzo zonke izikole.