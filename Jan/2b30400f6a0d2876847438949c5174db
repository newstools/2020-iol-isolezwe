UPHITHENE amakhanda umndeni waKwaNdengezi osekuphele izinyanga ezimbili indodana yakhona, eshayela iTaxify, ingatholakali kodwa imoto eyayihamba ngayo yatholakala e-scrapyard thizeni. UNkululeko Ngidi (28) wagcina ukubonakala ngoNovemba 8 emini, okwathi uma ethintwa wangabe esatholakala ezingcingweni zakhe zontathu. Unina, uNksz Gugu Zondi, uthe akasabuthi quthu ubuthongo ecabanga ukuthi engabe ikuziphi izinkalo indodana yakhe ebinonyaka iqalile ukushayela imoto yasekhaya ebisebenza iyiTaxify. “NgoNovemba 9 ekuseni ngazama ukumshayela ucingo kodwa zase zivaliwe zontathu izingcingo zakhe. Ngabe sengishayela abenkampani ye-tracker okuyibona abangitshela ukuthi imoto ise-scrapyard esiseClairwood,” kuchaza uNksz Zondi. Ukhala ngokuthi yize imoto yatholwa lapho kodwa kawukho umkhondo ocacile ngokuthi yashonaphi indodana yakhe njengoba nomnikazi wendawo ezihlangula. “Ngokusho komphenyi wecala, umnikazi wendawo wathi kunowesilisa owayishiya imoto endaweni yakhe. Uma kushayelwa inamba yalowo wesilisa oshiwoyo, ayeyibhalisile ngesikhathi eshiya imoto, kayisabanjwa muntu,” usho kanje. Okunye okuphinde kuvele kulolu lwazi oluncane abanalo, wukuthi ngaphambi kokuthi imoto iye e-scrapyard yaqala eSeaview, okukholakala ukuthi yikhona lapho enzakaliswa khona ngabantu noma ngumuntu owayezenza ikhasimende lakhe. “Kakufani nhlobo noNkululeko ukuhamba isikhathi eside kangaka, angashongo ukuthi uyaphi. Yingakho ngingakhululekile ngalesi simo ngoba sikhomba ngokusobala ukuthi kukhona okungahambi kahle,” kubalisa uNksz Zondi. Uthe into ayicelayo wukuthi noma ngubani onolwazi noma ombonayo, asize ukuze ezokwazi ukuthi kwenzekani ngendodana yakhe. Okhulumela amaphoyisa aKwaZulu-Natal, uCaptain Nqobile Gwala, uthe amaphoyisa aphenya icala lomuntu odukile elavulwa esiteshini samaphoyisa saseMalvern. “Amaphoyisa asaqhubeka nokuphenya ngokuduka kukaNkululeko Ngidi njengoba engakatholakali," kusho uCaptain Gwala.       