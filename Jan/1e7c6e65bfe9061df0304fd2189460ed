“Angikaze ngiyibone iripoti kodwa ingane yangitshela ukuthi iphasile, yadlulela kwaGrade 10. Ngithole sekwenzekile ukuthi yayikade ithunywe ukuthi ibize umzali ngoba ibisekilasini elingafanele. Angikaze ngishayelwe ucingo esikoleni futhi ingane ayingitshelanga. Ngicabanga ukuthi ibisaba,” kusho umzali. Uthe ngosuku lwesehlo ingane yabizwa ehhovisi yahilizisana nothisha, wayishaya ngezimpama. Unofakazi wengane ezibonele lokhu. “Bengivele ngazi ukuthi kukhona akwenzile uthisha ngoba ingane yami iyathula, ibingeke imsukele. Ummese emgwaze ngawo yawuthatha komunye umfundi ephaketheni, ebimbone evula ngawo isicabha ekuseni,” kusho umzali. Uthe balinde ukungena enkantolo, wavuma nokuthi uyitholile incwadi yokumiswa komfundi. ISouth African Democratic Teachers’ Union KwaZulu-Natal ithi akakazobuyela esikoleni uthisha wesikole esiseHighflats ogwazwe ngumfundi obefuna ukuphasiswa ngenkani ngoLwesihlanu. Uthisha (40), oyiphini likathishanhloko eHlokozi High, uhlezi ukuze alulame. Kuthiwa umfundi obefeyile uGrade 9 ugwaze uthisha ngoba efuna ukudlulela kuGrade 10. UNobhala weSadtu KwaZulu-Natal, uNksz Nomarashiya Caluza, uthe uthisha akakalulami ngokugcwele usahamba odokotela. Emuva kokulimala kwadingeka ayohlala ekhaya eMgungundlovu ukuze alashelwe ngakhona. “Ngisho angalulama ngeke abuyele esikoleni singakacaci kahle isimo sezokuphepha. Sidinga ukuthi kuphume isinqumo ngaphambi kokuthi abuyele esikoleni. Ngeke simbuyisele esikoleni kungakacaci ukuthi kwenzekani ngoba naye uyesaba emuva kokwenzekile,” kusho uNksz Caluza. Uthe ngoMsombuluko kube nomhlangano wazo zonke izinhlaka ezithintekayo okubalwa kuzo nenduna. “Sithole ukuthi induna imqhubile umfana nomzali wakhe kuyokhulunywa esikoleni. Lokho siyakujabulela ngoba kusho ukuthi nezinhlaka zomphakathi zilusukumele udaba,” kusho yena. UNgqongqoshe woMnyango wezeMfundo KwaZulu-Natal, uMnuz Kwazi Mshengu, ephephandabeni i-The Mercury elinguzakwabo waleli, uthe bathathe isinqumo sokummisa umfundi ngoba akakufanele ukuba sesikoleni ngenxa yakwenzile. Okhulumela amaphoyisa KwaZulu-Natal, uColonel Thembeka Mbele, uthe umfundi oneminyaka ewu-14 useboshiwe ngecala lokushaya ngenhloso yokulimaza. Ngesikhathi sokuloba bekulindeleke ukuthi avele eNkantolo yesifunda ePhungashe. Ikhansela uNkk Sithembele Mkhize lithe ikomiti le-ward yakhe belikhona emhlanganweni ngoMsombuluko. “Sibone kufanele nathi singenelele ngoba udaba lubucayi. Kuzoba nomunye umhlangano wabazali ngoMsombuluko ozayo,” kusho yena.