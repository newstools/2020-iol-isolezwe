Imoto yemali ibanjwe ngoLwesibili ngo-4 ntambama emgwaqweni onguthelawayeka uN4 West Highway obheke ePitoli. Amaqola ashaye achitha namaphuphu ezikhova isamba sawo esingadalulwanga. Abekho abasebenzi baseSBV noma amalungu omphakathi alimele ngesikhathi kwenzeka lokhu. Isikhulu esiphezulu kwaSBV, uMnuz Mark Barrett, uthe: “Siyibhizinisi elinakekelayo, iSBV izophenyisisa zonke izehlo ezenzekile. I-SBV ngeke izibekezelele izenzo zodlame, ubugebengu nezimo ezibeka impilo yomuntu engcupheni. Sizoqhubeka ngaphandle kokuphela umoya nemizamo yethu yokunciphisa izenzo zokuphangwa kwezimoto ezithwala imali ngokubambisana nabomthetho nesinabo kulo mkhakha. Sizoqinisekisa ukuthi labo abathintekayo ezenzweni zokubanjwa kwemoto ethwala imali babhekana nengalo yomthetho.” Uthe ithimba labo leRisk and Compliance lisebenza ngokubambisana namaphoyisa ukuphenya. UBarret uthe imininingwane mayelana nobugebengu obenzekile ngeke idalulwe ngesikhathi kusaqhubeka uphenyo. AbeSBV bacela noma wubani ongaba nolwazi ngalokhu ukuba ashayele inombolo ethi: 083 408 7029. UBarret uthe inombolo yakwaSBV Early Warning Robbery Hotline isebenza ubusuku nemini. Uyaqinisekisa ukuthi imininingwane yabafonayo banikezele ngolwazi iyogcinwa iyimfihlo.