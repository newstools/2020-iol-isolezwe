Indoda (30) ivele eNkantolo yeMantshi yasePinetown izolo iyocela ibheyili. Okuholele ekuhlehlisweni kwesicelo sebheyili wukuthi umphenyi wecala ucele inkantolo ukuthi imnike isikhashana ukuze aqhubeke nophenyo aqinisekise nekheli lalapho kuhlala khona ummangalelwa. Ummangalelwa ubhekene namacala amahlanu okubulala nelilodwa lokushisha. Amaphoyisa athe kukhona nowayekhulelwe okwenze abe mahlanu amacala okubulala athweswe wona. Ummangalelwa waboshwa entathakusa ngoKhisimusi emijondolo kwa-B eMlaza lapho okusolakala ukuthi ubesebhace khona. Kwabashona kwakukhona uSinenhlanhla Mkhwanazi (5), unina, uNksz Zodwa Mkhwanazi, udadewabo kanina, uNksz Sibongile Mkhwanazi nomlamu wakhe, uMnuz Khanyisani Mpanza. Kuthiwa uNksz Mkhwanazi (Zodwa) waxabana noyise wengane yakhe, ummangalelwa, ayehlala naye eLuganda, wabe esebalekela KwaDesai emzini okwakuqashe kuwo udadewabo nesoka lakhe, lapho okwenzeka khona isiga. Ngosuku lwesiga kuthiwa ummangalelwa noNksz Khuzwayo bahilizisana, bechaphana nangenhlamba ngaphandle komuzi. Kuthiwa uNksz Mkhwanazi wabe esebuyela endlini kasisi wakhe wavalela isoka lakhe ngaphandle. Isoka kubikwa ukuthi lashiya lisongile ukuthi bazobona ukuthi bazophumaphi ababesendlini njengoba bemvalela ngaphandle. Entathakusa ngakusasa omakhelwane kuthiwa bavuswa wumsindo omkhulu wento eqhumayo nelangabi lomlilo nentuthu okwakuphuma endlini okwakuhlala kuyo ababulawa.