UFUNA izimpendulo umndeni womfana okumanje usesibhedlela emva kokusha kanzima esikoleni ngesikhathi sokufunda. UMpendulo Mkhize (5) ofunda uGrade R e-Andrew Zondo Primary, ushe kanzima izandla nezinyawo kulesi sikole ngoLwesithathu. Ugogo wakhe, uNkk Busisiwe Shozi, uthe simhlukumezile lesi sigameko ngoba akazitholi nezimpendulo ezizwakalayo ngokusha komzukulu wakhe. Nangesikhathi kwenzeka lesi sigameko, uthi akekho ozikhathazile ngokuthi ababikele bengomndeni. Uthi isikole sivele sayisa ingane emtholampilo. UNkk Shozi uthe inhliziyo yakhe ibuhlungu uma ebona isihluku esenzeke kumzukulu wakhe. Uthi okunye okushaqisayo wukuthi uthisha omfundisayo uveze ukuthi umgcine eyochama wangabe esalandelela uma embona engabuyi. “Ngificane nothisha esibhedlela kodwa bangichazela into engingayizwa kahle. Bathi ucele ukuyochama, waphuma nenye ingane imphelezela. “Bazwe esekhala ememeza esesha. Uma ngibabuza ngomlilo abachazi kahle. Kuthiwa wumlilo owawushiswe ngayizolo esikoleni kanti uzovutha nangakusasa. “Yiwona abathi umshisile kodwa abazi ukuthi kwenzekeni ngoba bebe semakilasini kufundwa,”kusho uNkk Shozi. Eqhuba uthe akazi ukuthi uMpendulo uzohlala isikhathi esingakanani esibhedlela ngoba isimo sakhe asithembisi ukuthi angase asheshe ukuphola. “Izicathulo zesikole ebezigqokile zishe zaphela konke nenyufomu. Indlela ashe ngayo ezandleni nginovalo lokuthi angase angakwazi ukubhala ngoba ubeqala ukufunda kulo nyaka, akakajwayeli ukubhala,”kusho uNkk Shozi. Uyise omncane kaMpendulo, uMnuz Sboniso Shoba uthe kubahlukumeze kakhulu ukusha kwendodana kamfowabo ngoba ibisajabulela ukungena esikoleni. Okumkhathaza kakhulu wukuthi akucaci ukuthi ushe kanjani uMpendulo njengoba nothisha omfundisayo ethi akamazi, umgcine eyochama. UMnuz Thami Magubane, oyilungu lesigungu sabazali kulesi sikole, uthe bebesabikeliwe ngalolu daba. Kodwa basazohlangana bonke esikoleni nothisha nogogo wengane ukuthola kahle ukuthi kwenzekeni enganeni. Okhulumela uMnyango wezeMfundo KwaZulu-Natal, uMnuz Sihle Mlotshwa, uthe kubuhlungu okwehlele umfundi futhi umnyango uzolulandela udaba lwakhe. “Kubi ukuthi lo mfundi ushele ngaphakathi kwamagceke esikole. Sifisa alulame ngokwanele ukuthi naye akwazi ukuchaza ukuthi kwenzekeni. “Sizolulandela lolu daba, kuphenywe, sithole nombiko ogcwele ngokwenzekile kuthathwe nezinyathelo ezifanele,” kusho Mlotshwa. Kwenzeka lokhu nje kunesigameko esenzeke esikoleni iParktown Boy's High lapho umfundi u-Enock Mpianza etholwe eseshonile emva kokunyamalala kade ehamba nesikole. Kusolwa ubudedengu bothisha abangazange bayingene eyokubala izingane ngesikhathi sekubuywa emfuleni, obekwenziwa kuwo eminye yemidlalo eyingxenye yokwamukela abafundi abazoqala ukufunda esikoleni.