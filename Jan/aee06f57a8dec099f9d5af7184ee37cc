Le mali imenyezelwe nguNgqongqoshe weMfundo ePhakeme ezeSayensi nobuChwephese, uDkt Blade Nzimande, izolo esithangamini sabezindaba ePitoli. UNzimande uthe izitshudeni kusho ukuthi zizothola uR290 ngenyanga. “Le mali izitshudeni zizoyithola kanjalo neminye imihlomulo. Yimali yokuthi izitshudeni zizibheke nje njalo ngenyanga. Labo abahlala ngaphakathi ezindaweni zenyuvesi bazoxhaswa ngemali yokufunda, eyendawo yokuhlala, eyokudla, eyokuthenga izinsizakufundisa enguR5 200 engukheshi bese kuba yiloR290 ngenyanga,” kusho uNzimande. Uthe izitshudeni ezihlala ezindaweni ezizibhekela zona zizoxhaswa ngemali yokufunda, eyezincwadi, eyokuziphilisa enguR1 500 njalo ngenyanga. Lezo ezihlala ezindaweni ezifana nasemakhaya zona zizothola uR1 500 wokuphila njalo ngenyanga, uR750 njalo ngenyanga wokugibela bese kuba yimali yezincwadi nemali yokufunda. “Kukhona izikhalo engizitholile ngendaba yokuthi kunikwe izitshudeni imali engukheshi eza kuzona, ikakhulu le mali yezincwadi. Abanye bacabanga ukuthi abahlwempu abakwazi ukuziphathela imali. Kumele sifundise izitshudeni ukuthi zikwazi ukuziphathela imali ngoba isuke ibhekene nezinto ezithinta imfundo yazo,” kusho uNzimande. UNzimande uthe isitshudeni ngasinye sixhaswa ngoR93 400 ngonyaka enyuvesi. Kwizitshudeni zasemakolishi amakhono, amaTechnical Vocational Education and Training, uNzimande uthe cishe ngaphezu kuka-95% wazo uxhaswe yisikhwama iNational Students’ Financial Aid Scheme (NSFAS). Uthe lezo zitshudeni ezihlala ezindaweni zamakolishi zizothola uR33 000 ngonyaka, ezihlala ezindaweni eziqashwe yizikhungo zizoxhaswa ngoR25 000 uma zisemadolobheni, zixhaswe ngoR18 900 uma zihlala ezindaweni ezicishe zibe ngamadolobha bese kuthi ezihlala emakhaya zixhaswe ngoR15 750. Zizoxhaswa ngoR7 350 wemali yokugibela noR2 900 wokuzibheka ngonyaka. UNzimande uthe iNSFAS ixhaswe ngoR34.5 billion kulo nyaka. Uthe kube wumsebenzi onzima ukushintsha uhlelo lweNSFAS lokuthi babolekise ngemali kube wumfundaze. Unxuse izitshudeni ukuthi zigxile ezifundweni zazo.