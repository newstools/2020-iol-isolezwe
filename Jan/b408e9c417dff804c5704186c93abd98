Isolezwe lifike izolo abazali begcwele ngaphandle eMariannpark Primary, amakilasi evaliwe. Esangweni bekukhona amaveni amabili amaphoyisa eqaphe isimo. Abazali abakhulume naleli phephandaba bathe bayingxenye yekomiti elasungulwa ngonyaka odlule ukubhekana nalezi zinkinga njengoba singasekho nesigungu sabazali. Bathe abasafuni kuvezwe amagama abo ngoba izingane zabo zigcine sezinyamanambana kothisha ngonyaka odlule. Umzali okuleli komiti, uthe selokhu beqhinqe kungakashayi nesikhathi sokungena kwesikole ekuseni. Uthe bazoqhubeka nokuqhinqa kuze kulungiswe izinkinga. “Ngifike isango selivele livaliwe, othisha abambalwa abafikile baphindela emuva. Namanje izinkinga zangonyaka odlule azikaxazululwa. Kwamiswa uthishanhloko othisha sebevele beqale ukungafundisi,” kusho yena. Lo mzali uthe ngonyaka odlule bahlonipha ukuthi bese kulungiselelwa ukubhala, bangaqhubeka nemibhikisho yize benganeme ngendlela okusingathwe ngayo izinkinga. Uthe lesi yisona sikhathi esifanele sokuthi bafake ingcindezi eMnyangweni wezeMfundo ukuthi uxazulule lolu daba. Ngesikhathi Isolezwe likhuluma nabazali, bekukhona nomhloli wesekethe abathe sebefuna ongaphezu kwakhe. Omunye umzali obephethe izimfanelo zengane yakhe okumele ifunde uGrade R, uthe ayikasitholi isikhala esikoleni. Uveze ukuthi wabhalisa sekuphela unyaka odlule wanikezwa nemininingwane yokukhokha ebhange. Lo mzali usola ukuthi isikole asilawuleki njengoba engekho uthishanhloko. Omunye ukhale ngokuthi kusukela ngoSeptemba bezingasafundiswa izingane kodwa umangele indlela eziphase kahle ngayo, asola ukuthi kukhona okushaya amanzi. Izinkinga kulesi sikole zaqala ngesikhathi othisha bethi abasafuni ukufundisa kukhona uthishanhloko uMnuz Lucky Nkosi, obesatshiswa ngokubulawa. Bathe bazizwa bengaphephile ngoba angahlaselwa nasesikoleni. Babuye bamsola ngokunukubeza abathize ngokocansi. Okhulumela uMnyango wezeMfundo uMnuz Muzi Mahlambi, uthe bathumele umhloli izolo. Ngesikhathi sokuloba ubelinde ukuyongena emhlanganweni athe bazokhuluma kuwo nangalolu daba. Uthe kuyabakhathaza ukuvalwa kwesikole.