Isolezwe lithole ukuthi kuyaxathuka ngenxa yokungaqoqwa kukadoti. Ilungu lomphakathi elicele ukungadalulwa lithe: “Kwabekwa imigqomo emikhulu yensimbi ukuthi umuntu azifakele khona udoti bese ulandwa yizimoto zikamasipala. Udoti ugcina ugcwala uze uchitheke phansi ngenxa yokuthi kawuqoqwa ngesikhathi. Sekuze kwaba nephunga elibi endaweni ngenxa yalesi simo,” kuchaza owomphakathi. UMnuz Vincent Shezi, oyikhansela endaweni, uphikile ukuthi kunenkinga yokungaqoqwa kukadoti. Uthe ukungcola emgwaqweni kwenziwa wukuthi kunezimoba ezingcolisayo. Uthe udaba lusingethwe wuMnyango wezokuThutha, umoba ongcolisayo uyabuthwa. Uthe awukaze ungaqoqwa udoti kodwa inkinga ngabantu abahluleka ukuwulahla kahle. “Uma kubonakala udoti omningi yibona abasuke bewubeke kabi. Izimoto ziyafika ziwuqoqe, okuthi uma sezihambile baphinde bawubeke kabi,” kusho yena. Ebuzwa ngesimo esificwe yiSolezwe ngesonto eledlule kunenkonzo yesikhumbuzo yabashone engozini yetekisi, uthe alibuyele liyobheka ukuthi kusenjalo yini. Okhulumela uMasipala KwaDukuza uMnuz Sipho Mkhize uthe inkinga kadoti akuyona eyabo kodwa isemphakathini. Uthe udoti uqoqwa kanye ngesonto eMelville naseNtshawini, uma kwenzekile kwathatha isikhathi umphakathi uyatshelwa kusenesikhathi. “Sabeka imigqomo kodwa abantu babeka phansi eceleni kwayo, bese udoti udephunwa yizinja. Kuyasikhathaza lokhu ngoba senze ngisho imikhankaso sifundisa ngokunakekela imvelo nokulahlwa kukadoti,” kusho uMkhize.