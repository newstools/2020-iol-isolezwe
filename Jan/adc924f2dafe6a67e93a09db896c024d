Kuthiwa abasolwa ababili abangaziwa, abebehlome ngezibhamu bangene ngodli kulesi sibhedlela baphoqa onogada ukuthi babavulele indlela baqonda embhedeni obekulele kuwo owesilisa ena-47 ongowokufika kuleli, bamdubula ekhanda kubuka iziguli nezisebenzi. Kuthiwa isiguli sidluliselwe kulesi sibhelela emva kokuthi singeniswe esibhedlela iKing Edward ngoDisemba nyakenye, sinamanxeba okudutshulwa. UMnyango wezeMpilo KwaZulu-Natal ukhiphe isitatimende esiveza ukuthi izobuyekezwa imigomo yezokuphepha elandelwayo kulesi sibhedlela. UNgqongqoshe walo mnyango uNkk Nomagugu Simelane-Zulu uthe nakuba izigameko ezinjengalezi zisuke zizihlelwe kahle yizigebengu, kodwa ukungena kwazo esibhedlela zingabanjwa abagadile kushiya imibuzo ngokuzilungiselela komnyango ukubhekana nezenzo zalolu hlobo. “Kusho ukuthi ezokuphepha azikho ezingeni esingathanda zibe kulo. Ngeke sikubalekele ukuthi laba basolwa abebehlomile basabise onogada bethu, kodwa bekumele sibe nendlela ebizokwenza kube nzima kubona ukuthi bashaye bachithe kalula emuva kwesigameko,” kusho uNkk Zulu. Esitatimendeni esithunyelwe yilo mnyango, kuthiwa iziguli nabasebenzi bomnyango abebekhona ngesikhathi kwenzeka isigameko bazokwelulekwa. I-IFP KwaZulu-Natal esitatimendeni esithunyelelwe abezindaba ithe ungqongqoshe walo mnyango kumele eqhamuke nohlelo elunohlonze lokuqinisa ezokuphepha ezikhungweni zezempilo. Okhulumela amaphoyisa KwaZulu-Natal uCaptain Nqobile Gwala uqinisekisile ukuthi senzekile lesi sigameko, wathi kuvulwe icala lokubulala esiteshini samaphoyisa eMontclair.