UMnuz Emafini Nobaza, waseMgungundlovu uveze ukuthi asemi ngomumo amaphepha ashicilelwe wummeli wakhe afuna isinxephezelo ngokuthunazwa kwamathuna okhokho bakhe, kanjalo nomonakalo odaleke ngokwakhiwa kwesikole. UNobaza uthe akekho ungqongqoshe osephathe umnyango angakaze amazise ngomhlaba wakubo, okwakhiwa kuwo lesi sikole. “Ngaqala kusaphethe uNkk Peggy Nkonyeni ukukhuluma ngalolu daba, ngiwunxusa umnyango ukuthi wenze ubulungiswa. “Owayeyinhloko yomnyango, uSishi wathembisa ukuthi ngizolungiselwa, waze wangihlanganisa noNgubane. “Ngakhipha wonke amaphepha, ngisho itayitela ngoba nginalo. Noma sekuphethe uDlungwane ngaphinde ngenza imizamo efanayo. Kodwa ngazitshwa, nowesifazane owayethe angixhumane naye akabange esazibamba izingcingo zami,” kusho uNobaza. Ngonyaka odlule ukhethe ukuyovala isikole ngoba efuna ukusidiliza kodwa umnyango wasivula. Nakhona uthi awuzange uzikhathaze ngokumthinta. Itshe lesikhumbuzo elifakwe ekilasini likaGrade 10, uthe bese kuphoqa, kuphakathi kokufa nokuphila. “Lifakwe * -anti obesekuphele iminyaka enenkinga ehlushwa ngabantu abadala befuna kwenziwe lo msebenzi. “Ubesebekezele kakhulu, engagcina ngokushona ngendlela ebese bemhlupha ngayo abantu abadala. Naye kumhlukumezile ukuchazwa njengomuntu ongenazwelo ekubeni miningi iminyaka ebekezele,” kusho uNobaza. Uthe noMbothwe okuthiwa ngeyakhe indawo wayehlaliswe ngelinye ulungu lomndeni ngoba ewumngani walo. Kodwa ngenxa yokuthi wayesenze ipulazi kule ndawo, wayengasenzi kahle ebulala imfuyo yabantu baze bamhlasela bamshisa, okwenza washiya kule ndawo. “Isikole sakhiwe ngo-1994 esehambile uMbothwe. Nakhona kwadingeka siyihambele kakhulu indaba yale ndawo ngoba wayenezinhlelo zokuyidla ngokungemthetho. “Into engilwa nayo ngeyomhlaba wasekhaya. Umnyango uma uzimisele ngokuthi kuphothulwe ngendlela lolu daba awuzehlise usibize sibonisane ngendlela, ungakhulumi iphutha,” kusho uNobaza. Ephetha uzimisele ngokukhipha bonke ubufakazi ngendawo nomlando wayo.