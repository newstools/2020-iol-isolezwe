Kusaphenywa ngembangela yokushiswa kwalezi zimoto, umasipala usuqale olwawo uphenyo lwangaphakathi. Kushiswa lezi zimoto nje vele isimo asisihle kumasipala njengoba abasebenzi bengeneme ngendlela ophethwe ngayo. Sekukaningi nezinyunyana zikhala ngokuthi lo masipala awusalawuleki, zifuna kuxoshwe nemenenja yawo okusolwa yona ngezinkinga eziwukhungethe. Isolezwe lithole ukuthi kukhona nabakhulumeli babasebenzi abamisiwe ngenxa yezinkinga zangaphakathi. Ongusihlalo weSouth African Municipal Workers Union (Samwu) KwaZulu-Natal, uMnuz Mthandeni Ngcobo, uthe bazwile ngokushiswa kwezimoto. Uvumile ukuthi kukhona abasebenzi abamisiwe kodwa wathi lesi sigameko sokushiswa kwezimoto asihlobene nakho. Ukuqinisekisile nokuthi ziyaqonga izinkinga kulo masipala, athe inyunyana isamile ekutheni kuxoshwe imenenja yawo. Mayelana nokumiswa kwabasebenzi, uthe bangu-12 abatshelwe ngoLwesithathu olwedlule ukuthi mabayeke ukusebenza. “Sizamile ukuthi sicele ukuxoxa nabaphathi bomkhandlu kodwa kwangenzeka. Namanje sizimisele ukuthi kuxoxwe ngokuthula, yingakho nathi singahambisani nalesi sigameko sokushiswa kwezimoto futhi siyaziqhelelanisa naso. Inkinga asisakwazi nanokuqhuba izinhlelo zenyunyana ngoba abaphathi sebesisebenzisa kabi,” kusho uNgcobo. Okhulumela umasipala uMnuz France Nzama uthe sibathusile isigameko sokushiswa kwezimoto. Uthe isigameko senzeke ngoMsombuluko ebusuku, kukhona nonogada. Uveze ukuthi kushiswe iQuantum nekhumbi, athe yizimoto ezibaluleke kakhulu ukuqhuba umsebenzi emkhandlwini. Uthe abasebenzi abamisiwe udaba lwabo aluhlangene nenyunyana kodwa ukungawuhloniphi umthetho wokusebenza. UNzama uthe ngokwazi kwabo laba basebenzi bebesanikwe izincwadi zokuthi balethe izethulo kumasipala ukuthi kungani kungafanele bathathelwe izinyathelo. Okhulumela amaphoyisa KwaZulu-Natal, uColonel Thembeka Mbele, uthe kuvulwe icala lokucekela phansi impahla akukaboshwa muntu.