ULebeya ubethula ubufakazi kule khomishini izolo. Ubelindeleke ukuba afakaze ngokugxambukela kwabathize ezindabeni zamaphoyisa. Esitatimendeni esinikezwe ikhomishini uLebeya owayephethe abaphenyi futhi eyiphini lomkhuzi wamaphoyisa, uveze kabanzi ukuthi wayengaphethwe kahle futhi ebekwa eceleni amaphoyisa, okubalwa naye uPhiyega. Uthe lokhu kwakudalwa amacala ake awaphenya athinta amaphoyisa nokubalwa icala lomphathi wezobunhloli uMnuz Richard Mdluli. UZondo ukhale ngo-Advocate Suzan Wentzel, ngokuhluleka ukubona ukuthi iyiphi ingxenye yobufakazi bukaLebeya enikezwe ikhomishini ethinta amaphoyisa nokungaphathwa kahle kwakhe. “Ngabe kukhona umphenyi oke waya kuPhiyega, wambuza ukuthi kungani wenza lokhu kuLebeya? Miningi imibuzo ebingabuzwa. Kungenzeka uma ebuzwa ngalezi zinto abe nezimpendulo, okungenza kucacise izinto,” kusho uZondo. U-Wentzel, uthe uPhiyega waveza ukuthi angabuletha ubufakazi kwikhomishini. UZondo uthe kungumsebenzi wethimba labameli ukuba liye kuyena limbuze ngezinsolo ezibhekiswe kuyena. “Ithimba labameli libe nephutha ngokungayi kuyena, nabaphenyi banephutha ngokungayi kuye, Ikakhulukazi abaphenyi. Ngigxeka ithimba labameli ngoba yibona okumele balawule abaphenyi,” kusho uZondo. ULebeya waqokwa uMengameli wakuleli uCyril Ramaphosa ngo-2018 ukuba angene esikhundleni sowayephethe oKlebe uMnuz Berning Ntlemeza, owayekade exoshwe owayengungqongqoshe wamaPhoyisa kuleli uMnuz Fikile Mbalula. Lokho kwenzeka emuva kokuba iNkantolo eNkulu yaseNorth Gauteng yakhipha isinqumo sokuthi kwakungamele aqokwe kulesi sikhundla ngowayengumengameli uMnuz Jacob Zuma.