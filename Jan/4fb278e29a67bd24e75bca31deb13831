Lokhu kushiwo uMnuz Blessed Gwala okhulumela i-IFP kwezokuphepha KwaZulu-Natal, njengoba bekuwusuku lokubungaza umsebenzi wamaphoyisa. Uthe KwaZulu-Natal muva nje, amaphoyisa amabili alahlekelwe yimpilo esemsebenzini evikela umphakathi. Kulezi zigameko, ubale * -constable oneminyaka ewu-33 odutshulwe emgwaqweni uMusgrave, ejaha obesolwa ngokuba yisigebengu oshonele esibhedlela nokaputeni oneminyaka ewu-55 waseNew Germany odutshulwe ngeledlule. “Ukubulawa kwamaphoyisa kulesi sifundazwe akusalawuleki. Uma uhlasela iphoyisa kusho ukuthi uhlasela umbuso. Leli zwe selilawulwa yizigilamkhuba. Sekuyisikhathi sokuthi abaphathi bamaphoyisa baqhamuke namasu anqala okuvikela amaphoyisa. Ngaphezu kwalokho, kumele benze isiqiniseko sokuthi amaphoyisa anezinsiza zokuzivikela uma ehlaselwa,” kusho yena. Uqhube wathi uma ungena embuthweni wamaphoyisa unikela ngempilo yakho ukuze uvikele abanye kodwa akwamukelekile ukuthi amaphoyisa bese ebulawa ngale ndlela okwenzeka ngayo. Uthe abasolwa ngokubulala amaphoyisa kumele bangayitholi ibheyili, uma sebegwetshiwe, bangawutholi ushwele. Ephawula ngazo izigameko zokubulawa kwamaphoyisa uMnuz Bheki Ntuli, uNgqongqoshe wezokuPhepha, ukuThutha nokuXhumana koMphakathi KwaZulu-Natal, uthe kubuhlungu ukulahlekelwa ngamaphoyisa amabili esikhathini esincane. “Sengijube abaphathi bamaphoyisa esifundazweni ukuthi basebenzise zonke izinsiza kusebenza abanazo baphenye, zize ziboshwe zonke izigilamkhuba ezithinteka kulezi zigameko. Ukubulawa kwamaphoyisa kuyasikhathaza, kumele sonke sisukume sivikele amaphoyisa,” kusho yena. Uthe nyakenye kubulawe amaphoyisa angu-18 kulesi sifundazwe. Amathathu kuwo abulawa esemsebenzini, angu-15 abulawa engekho emsebenzini. “Umnyango usuke wazibandakanya nomkhankaso wokunqanda ukubulawa kwamaphoyisa. Lowo mkhankaso sibona ukuthi uyasebenza. Okubalulekile manje ukuthi sifundise umphakathi ukuthi yini ongayenza ukuvikela amaphoyisa abhekana nezigebengu ezihlomile ezinonya. Amaphoyisa akumele angabaze uma kufanele azivikele, akumele avume ukubulawa yizigebengu ebe ehlomile,” kusho yena.