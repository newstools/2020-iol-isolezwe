AbakwaTelkom bazimisele ukudiliza abasebenzi abangu-3 000 njengoba iNingimu Afrika inomnotho ontengantengayo futhi sehlile isibalo samakhasimende anezingcingo zasezindlini. Encwadini ethunyelwe inhlangano yabasebenzi, abakwaTelkom bathe ingcindezi yomnotho, abaqhudelana nabo nezinye izinkinga kwenze bafika kulesi sinqumo. UMnuz Alfred Ngubo, obhekelele izindaba ezithinta abasebenzi kaTelkom, encwadini ayibhalile uthe ukudilizwa kwabasebenzi kuzothinta abasebenzi abalekelelayo, ochwepheshe, abaphathi, ababhekelela abathengi, nabangamele izindaba ezithinta ibhizinisi nabanye. “Ukuze iTelkom ikwazi ukudlula kulesi simo esinzima kuyaphoqa ukuba sithathe lesi sinqumo ukwehlisa izindleko. Sifuna ukwenza ngcono isimo sokusebenza ukuze siqikelele ukuthi siyakwazi ukuthi sigcine abasebenzi abaningi kule nkampani,” kusho uNgubo. Uthe ukuntengantenga komnotho, ukwanda kwabantu abaqhudelana nabo nodaba oluthinta i-data kulilimazile ibhizinisi labo. AbakwaTelkom bebengenzi kahle kwi-fixed-voice market, nokuyiyona into ebifaka kakhulu imali kwaTelkom. “I-Telkom inezibalo ezincane kwi-subscriber market, ukwehla kwe-fixed-voice nokusetshenziswa kwe-data ikhona okusilimazile kakhulu ngoba sisebenza ngakho kakhulu,” kusho uNgubo I-Telkom inesikweletu esinyuke safika ku-R11.7 billion, ezinyangeni eziyisithupha, kuze kwashaya uSepthemba. Kusukela ngoMashi sasingu-R8.8 billion. UMnuz Aubrey Tshabalala ongunobhala jikelele weCommunication Workers Union (CWU), uthe iTelkom ibazisile ngezinhlelo zokuhlela kabusha ukusebenza emuva kokuthi ibhizinisi lingenzanga kahle. “ITelkom neTrudon okuyinkampani esebenzisana neTelkom isazisile ukuthi ihlela ukwehlisa isibalo sabasebenzi. Sisazohlala emhlanganweni nabo ngesonto elizayo okuzobe kukhona kuwo iCommission for Conciliation, Mediation and Arbitration (CCMA). Asineme ngalezi zinhlelo zokudiliza abasebenzi,” kusho uTshabalala. Uthe abaneme neze ngokuthi iTelkom inqume ukukhipha izincwadi zika-section 189 (okuwumthetho ovumela ukudilizwa kwabasebenzi) ngoba lokhu kuzokwandisa isibalo sabaswele umsebenzi. “Eminyakeni emibili edlule sasishilo ukuthi ukushintshwa kohlelo lokusebenza eTelkom ngaphansi kobuholi bukaMnuz Jabu Mabuza buzowisa le nkampani. Kubukeka ingenalo uhlelo olucacile lokwenza imali nokuvikela imisebenzi yabantu. Uzokhumbula ukuthi baqale bethula uhlelo lokufaka i-broadband emalokishini olunobuhixihixi. Basuka lapho bathula iHeita osekuyiTelkom mobile base bethi bafuna ukuthenga iCell C kodwa abazange baphumelele,” kusho uTshabalala. Ngaphandle kokuya emhlanganweni, iCWU izoqhinqa, ibhikishe iphinde ixoxe nabaholi be-ANC nohulumeni. Uphethe ngokuthi uhulumeni akufanele abe sekhaleni lokudiliza abantu njengoba enza kwaTelkom.