Ngesikhathi ithimba leSolezwe lifika e-Adams College, uSolwazi Khangelani Sibiya, uthisha osezakhele ugazi kubantu baseNingizimu Afrika nosedonse amehlo ngisho kubantu basemazweni angaphandle ngendlela afundisa ngayo iMaths, ubeze akhase phansi evuma ingoma enezinhlamvu ezinamatemu eMaths okwenza ukuthi abafundi bakubambe kalula akufundisayo. USibiya uthe ikhempu yokufunda, ebizwa ngeWhere To Start Tutorials, eqale ngoMgqibelo ezophela ngoLwesihlanu kuleli sonto, ihlanganise abafundi baka-Grade 8 kuya kuGrade 12 abavela ezikoleni ezisezifundazweni ezehlukene, ibe nesasasa elikhulu. “Sibukeka sikhule kakhulu isibalo sezingane ezihambele ikhempu kulo nyaka. KuGrade 12 nje kuphela bawu-124 abafundi okwenza sibe nesiqiniseko sokuthi abazali abaningi bayayibona imiphumela emihle ezinganeni zabo ngenxa yala makhempu,” kusho uSibiya. Uthe yize yena egxile kakhulu kwiMaths, kodwa akuyona kuphela efundiswa kule khempu. Zikhona nezinye ezifundo ezifundiswa ngothisha abehlukene abayisishiyagalombili, okukhona kuzo iPhysics, iLife Science, Maths Lit ne-Accounting. Uhlaka olubhekelele izingabunjalo lemiphumela ka-matric, Umalusi esisitatimendeni iveze ukuthi lehlile izinga lokuphaswa kwe-Maths ku-matric wanyakenye nesibalo sabenza isifundo sehlile. USibiya uthe isizathu esingaba yimbangela yokwehla kwezinga lokuphaswa kwesifundo yindlela othisha abasifundisa ngayo. “ Izingane esizifundisa manje azisafani nezingane zakuqala. Izingane zamanje sezithanda kakhulu izinto ezimnandi, okwenza ukuthi uma uzifundisa ngendlela yakudala zigcine sezibhoreka. Ngakho uthisha kumele aqhamuke nezindlela ezintsha ezizokwenza ukuthi izingane zikujabulele ukufunda, ezifana nomculo nokunye,” kusho uSibiya. UKopano Mtsweni (18) ofunda uGrade 12 eDansa International College, ePitoli, ongowokudabuka eGauteng, uthe ubenesifiso sokugcina efikile kulawa makhempu. “Bengilokhu ngizwa ngawo kodwa angikwazanga ukuza esikhathini esidlule ngoba abazali bebengenayo imali. Bagcine benquma ukuthi ngize kulo nyaka. I-Maths isifundo esinginika ubunzima kakhulu ngakho ngiyethemba ukuthi kuyothi kuphela amakhempu ngiyobe senginolwazi oluzongisiza,” kusho uKopano.