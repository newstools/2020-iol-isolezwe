Minyaka yonke leli bekuhlale kuyiphupho ongqongqoshe abehlukene abebehlale befisa ukuthi lifezeke. Ememezela imiphumela kazwelonke izolo ntambama eMidrand, uNgqongqoshe weMfundo eyiSisekelo uNkk Angie Motshekga udalule ukuthi izinga lokuphasa linyukile eKZN lisuka ku-76% wango-2018 lafinyelela ku-81.3%. Lokhu kusho ukuthi izinga lokuphasa linyuke ngo-5.1%. Lesi sifundazwe bekuhlale kukhulunywa indaba yokuthi kumele sisondele ku-80% njengoba ezinye okubalwa iGauteng, Western Cape nezinye zihlale zizigijimela ko-80% minyaka yonke. UDkt Barney Mthembu, ibamba lePhini loMqondisi Jikelel elibhekela uhlelo lokufunda nokufundisa eMnyangweni wezeMfundo KwaZulu-Natal, liphawula ngokunyuka kwesifundazwe, lithe ukusebenza kanzima yikhona okwenze isifundazwe sanyuka. Uthe bebehlale bezibekele ukuthi bathole u-80% wathi bajabule ngoba leli phupho lifezekile. Ubalule ukuzinikela kukaNgqongqoshe walo Mnyango uMnuz Kwazi Mshengu nokuzifikela qathatha uma kunezinkinga njengesinye sezizathu ezenze ukuthi imiphumela ithuthuke. “UMshengu ubuka izinto ngendlela ehlukile. Kube nezinhlelo eziningi ezibekhona njengokuthi ukhulume nothishanhloko bezikole ezathola ngaphansi kuka-60%. “Kuhanjelwe izifunda ezehlukene kuhlolwa isimo okungenye yezinto esize kakhulu.” Uthe uMshengu ubezifikela ezikoleni ebezigajwe yizinkinga. “Lokho kusizile ngoba izinkinga bezixazululeka. Ukucubungula njalo imiphumela ngethemu nakho kusize kakhulu ekutheni kubonakale izikole ezinenkinga bese kufakwa usizo ngokushesha.” UMthembu uthe ukuqashwa kwabahloli ezifundeni ezehlukene njengoba bekunezikhala kusizile ukuze bakwazi ukweseka izikole ngendlela efanele. “Uzokhumbula futhi ukuthi nyakenye azibanga khona iziteleka zothisha ngakho ukusebenzisana okuhle nezinyunyana kusisizile. Uma izinyunyana zothisha ziteleka singaba nenkinga yingakho nazo sizibonga ngoba akubanga nomdonsiswano obungaze wenze ukuthi kube nokuphazamiseka kokufunda nokufundisa.” UMthembu uthe nokwesekwa kwezikole ezenza iMaths kusize kakhulu. UMshengu kulindeleke athule imiphumela yesifundazwe namhlanje e-Inkosi Albert Luthuli International Convention Centre eThekwini, lapho ezomemezela abafundi abadabule ngamalengiso nezifunda ezenze kahle. UMthembu akafunanga ukuphawula ngokuthi yiziphi izifunda ezenze kahle wathi uMshengu ozokwenza isimemezelo. Kodwa umthombo weSolezwe ocele ukungavezwa osemnyangweni udalule ukuthi isifunda uGu yisona esizishaye zonke esifundazweni kwathi Amajuba ayelele endaweni yokuqala ngo-2018 alala endaweni yesibili. Isifunda iLembe esike sagajwa yizinkinga kuthiwa naso siphase safinyelela ku-80%. UMkhanyakude okuyisifunda esisemakhaya nawo ufinyelele ku-80% kwathi uMlaza walala endaweni yesihlanu usuka endaweni yesithupha ngo-2018. Ziyisikhombisa izifunda ezithole kusuka ku-80% kuya phezulu kwathi ezingu-5 zathola kusuka ku-77% zaya ku-79%. “Uma ubheka le miphumela kusetshenziwe ngoba abasebenzi bebezinikele. Uma abasebenzi bengasatshiswa njengoba phambilini bebexoshwa noma bamiswe umsebenzi womnyango uyohlale usezingeni ngoba ukusabisa abantu okwenziwa ngongqongqoshe akusizi ngalutho ngoba ngeke ungqongqoshe abe kuzona zonke izikole ezingu-6 000 esifundazweni,” kusho umthombo.