UTHUKUTHELISE ngisho umphakathi uthishanhloko wesikole iBuhlebelanga Primary oLundi, odinde ngomshiza unina oneminyaka ewu-70 wephuka ingalo, walaliswa esibhedlela. Ngokuthola kweSolezwe ngeSonto, uMnuz Siphamandla Mbatha (50) uboshwe ngeledlule, wathweswa icala lokushaya ngesihluku nangenhloso yokulimaza. Umthombo othembekile olwazi kahle udaba, uthi unina kamsolwa uNkk Thembisile Mbatha (70) uhlaselwe wumsolwa emuva kwengxabano. Isigameko senzeke eDanny Dalton, ngasoLundi lapho kuthiwa umsolwa ubengezwa mshini edinda unina ngenduku, kwala ngisho esekhuzwa. Uboshiwe umsolwa wavela eNkantolo yeMantshi eBabanango, wadedelwa ngebheyili. Kuthiwa isalukazi sibuye esibhedlela sesikhonkile kodwa kubonakala ukuthi sihlukumezekile. Umthombo uthi umsolwa uhlala exabana nomfowabo, kubangwa izindaba zepolitiki ngoba basemaqenjini ahlukene. Omunye uyilungu le-IFP omunye ungele-ANC. Kuthiwa baxabana baze babuye ezinduneni nasemaphoyiseni, ingaxazululeki indaba yabo. Kuthiwa basuke bebanga indaba yokungalethwa kwentuthuko ngendlela efanele nokungabiwa kwemisebenzi ngobulungiswa endaweni. Unina kamsolwa kuthiwa ushaywa nje ubezama ukubalamula uma belwa, umsolwa wavele wajikela yena wamshaya kanzima, emphindelela ngomshiza ophathwa yizinsizwa. "Isalukazi siphukile, sifake ukhonkolo futhi into ebuhlungu lo muntu wathathwa ngamaphoyisa wayojika nje esitokisini, sambona esephumile. Uma sizwa kuthiwa wathola ibheyili futhi amaphoyisa athi akukho angakwenza ngoba udaba lusezandleni zenkantolo. Kufanele athole ubulungiswa ugogo oshaywe kabi kangaka,’’ kusho umthombo osondelene nodaba. Umthombo uthi udaba lokushaywa kwesalukazi lushiye umphakathi uvungama, ukhala ngokuthi isifundiswa esiwuthishanhloko kufanele ngabe sicabanga ngendlela ethe thuthu kodwa uphoxekile. Kuthiwa okunye okucika umphakathi yindaba yokuthi umsolwa usecanasa ngaphandle ekubeni bona bebezitshela ukuthi yicala elibucayi elizomhlalisa esitokisini. Okhulumela amaphoyisa KwaZulu-Natal, uCaptain Nqobile Gwala, ukuqinisekisile ukuboshwa kukathishanhloko, wathi isalukazi singeniswe esibhedlela silimele. "Amaphoyisa aseMpungamhlophe abophe owesilisa emuva kokuthi owesifazane eshaywe ngenduku. Umsolwa uvelile enkantolo, icala lakhe lahlehliselwa uJanuwari 20,’’ kusho uCaptain Gwala.