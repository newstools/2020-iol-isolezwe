UYAXOLISA umacaphunakusale waseNingizimu Afrika uMnuz Patrice Motsepe ngenkulumo yakhe equbule umsindo ezinkundleni zokuxhumana nakwabezindaba ayenze kwiWorld Economic Forum ngeledlule. UMotsepe watshela uMengameli wase-United States (US) uMnuz Donald Trump ukuthi i-Afrika ithanda yena ne-America. “I-Afrika iyayithanda i-America. I-Afrika iyakuthanda, sifuna i-America yenze kahle. Sifuna wena wenze kahle,” washo kanje uMotsepe. Abantu baqale ukugxeka uMotsepe esaseDavos, eSwitzerland bebodwa abambuza ukuthi ukhulumela bona ewubani. Abanye bambuzile ukuthi uthunywe wubani ukukhulumela i-Afrika aze atshele uTrump ukuthi lelizwekazi liyamthanda ekubeni kwaziwa ukuthi uTrump akayithandi i-Afrika waze wayibiza ngendawo yokuzikhulula. NgoLwesibili uMotsepe uthe uyaxolisa ngenkulumo yakhe washo nokuthi akanalo ilungelo lokukhulumela abantu baleli zwekazi. “Ngiyazi ukuthi engikusho kuMengameli wase-US kususe inkulumo mpikiswano kuma-Afrika angavumelani nami. Kufanele ngibalalele abantu futhi ngiyihloniphe nemibono yabo. Ngiyaxolisa kakhulu ngengikushilo. Ngiyazi ukuthi anginalo ilungelo lokukhulumela abantu base-Afrika kufanele ngizikhulumele mina,” kusho uMotsepe. Uthe njengomuntu osebenzela umphakathi ophinde abe wusomabhizinisi usebenzisana nabantu abahlukene ukuletha impilo engcono. Uveze ukuthi wayeqonde ukuqala ingqoxo noTrump ukuze akhulume nosopolitiki base-Afrika nosomabhizinisi bakhona ngezindaba ezithinta ipolitiki nokuthi abantu balelizwekazi abayifuni i-America. Uthe uma kuqhubeka inkoleloze yokuthi abantu base-Afrika abayifuni i-America kwenza kuzobanzima ukuthi lelizwekazi lihehe abatshalizimali abazodala amathuba omsebenzi. Abantu base-Afrika bawu-1.35 billion futhi abaningi baneminyaka ephakathi kuka-15 no-24. UMotsepe uthe izinga lokungasebenzi liwu-18% emazweni ayisishiyagalombili anomnotho omkhulu. Uthe ngonyaka kufanele i-Afrika idale amathuba omsebenzi awu-8 million ukuze kuqashwe abantu abasha, iNingizimu Afrika yona kufanele idale amathuba omsebenzi amasha awu-500 000 njalo ngonyaka. “Ukuze kudaleke amathuba omsebenzi adingekayo, i-Afrika kufanele isebenzisane namanye amazwe yandise ngisho nayo i-America,” kusho uMotsepe. Uthe uzoqhubeka nokusebenzela abantu nokudlala iqhaza lakhe ukuze kuthuthuke i-Ningizimu Afrika ne-Afrika yonkana.