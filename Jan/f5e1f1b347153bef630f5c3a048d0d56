Isolezwe labika ngalolu daba ngoNovemba, lapho uNksz Bonisiwe Dlamini ehlala nomndeni wakhe okukhona kuwo noDineo Dlamini (11). UDineo ubengakaze alubhade esikoleni ngoba unina ubehlala naye nasemajalidini engafundi. Emuva kwalolu daba uMnuz Kwazi Mshengu onguNgqongqoshe womnyango, wanikela kuleli hlathi ehambisana noMnuz Thanduxolo Sabelo ongusihlalo wekomiti lezokuHlaliswa kwaBantu kuMasipala weTheku. UMshengu waqinisekisa ukuthi uDineo uzofunelwa isikole azongena kuso kulo nyaka. UNksz Dlamini utshele Isolezwe ukuthi ingane yakhe iqale uGrade 5 eSherwood Primary. “Indlela ajabule ngayo, ukusa kubonwa nguyena. Uthishanhloko umnikeze inyumfomu nezincwadi. Ngitshelwe ukuthi bazolokhu bemcathulisa kancane kancane, afundiswe nezifundo zamanye amakilasi angawafundanga. Okuhle wukuthi usezofunda njengezinye izingane futhi ungene esikoleni esibukeka sisezingeni eliphezulu ngokwemfundo,” echaza. Uthe kuyahambeka ngezinyawo ukuya esikoleni, uDineo uyamphelezela ekuseni aphinde amhlangabeze ntambama. Uveze ukuthi usizwa nanguMfundisi Bheki Nxumalo okunguye owabikela iphephandaba ngalolu daba. UNxumalo uthe usiza ngokuthi alande amanyufomu ukuze awa-ayine kwakhe bese ewahambisa kuDineo njengoba besahlala ehlathini. UMnuz Muzi Mahlambi okhulumela uMnyango wezeMfundo KwaZulu-Natal, ukuqinisekisile ukuthi uDineo ungenile esikoleni emuva kokuhlelelwa wumnyango ngonyaka odlule. Mayelana nokuhlala ehlathini, kuvele emuva kodaba ukuthi uNksz Dlamini wake wawuthola umxhaso eLindelani wawudayisa. Lokhu kuqinisekiswe wuMnuz Msawakhe Mayisela okhulumela uMasipala weTheku. Naye uNksz Dlamini uvumile kuleli phephandaba, athe wayephoqwa ukubalekela izimpi zomndeni ebesezikhiphe nesidumbu, kwaboshwa indodana yakhe. Uveze ukuthi ngoDisemba kwafika izithunywa zakwamasipala zamtshela ukuthi zimtholele indawo eChatsworth, kodwa ubekhathazeke ngokuthi ingane isithole isikole eSherwood.