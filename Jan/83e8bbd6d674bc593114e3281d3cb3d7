Amaphoyisa aseWestville abophe umsolwa ngeSonto. Ngokusho kokhulumela amaphoyisa KwaZulu-Natal, uColonel Thembeka Mbele, amaphoyisa kade eqaphe isimo ngesikhathi ezwa owesifazane ememeza ecela usizo. “NgeSonto ngo-12.45 phakathi kwamabili amaphoyisa kade eqaphe isimo emgwaqweni, uDinkelman noShepstone KwaDabeka, abe esebezwa owesifazane ememeza ecela usizo. Amaphoyisa aseWestville abe esephuthuma ayophenya. Afice owesifazane opha kakhulu, enenxeba lokugwaza. Owesifazane kuthiwa ukhombise amaphoyisa umsolwa omgwazile, obesendaweni yesehlo, ngaphambi kokuba ashone. Ngesikhathi amaphoyisa ezama ukujaha umsolwa, uzamile ukulahla ummese obusetshenziswe esigamekweni,” kusho uColonel Mbele. Umsolwa ube usephonswa imibuzo ngamaphoyisa, wabe eseboshwa. Kuvele ukuthi bayizithandani nowesifazane ogwaziwe. Kusolwa ukuthi baxabanile wabe esemgwaza. Umsolwa kulindeleke ukuba avele enkantolo maduze.