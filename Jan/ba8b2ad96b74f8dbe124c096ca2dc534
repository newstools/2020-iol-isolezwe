Isigameko sokubulawa kukaMnuz Zwengabo Gwala (56) senzeke ngoLwesibili ngo-2.30 entathakusa. Isolezwe lifike endlini obekulele kuyo umufi kumapeketwane kufe amawindi, kunqamuke phakathi isicabha, ifriji, phansi nasezindongeni kuzimbobombobo izinhlamvu zesibhamu. Kulimale amalungu omndeni okuthiwa atitinywe kanzima ngamaphoyisa, inkosikazi kamufi yaphuthunyiswa esibhedlela isixinwe wukugula. Amalungu alo mndeni athe alahlekelwe nayimali ebisezimpahleni ebeziseshwa amaphoyisa. Lilandisa Isolezwe ngokwenzekile, ilungu lomndeni wakaGwala elicele ukungadalulwa, lithe entathakusa livuswe wumsindo wezigi zabantu abebehamba egcekeni futhi bekhuluma. “Ngivule iwindi ngalunguza ngabona ukuthi ngamaphoyisa asenkanke umuzi. Ngimemeze ubhuti endlini engezansi kweyami ngimtshela ukuthi angadubuli ngamaphoyisa. Kuvele kwangena umbhobho wesibhamu ewindini ebengilunguze ngalo, kusenjalo kwakhahlelwa isicabha somnyango kwathiwa nginganyakazi angilale phansi ngesisu,” kusho leli lungu ligcizelela ukuthi umufi ufele ubala. Lithe konke kwenzeke ngokuphazima kweso, asheshe kakhulu amaphoyisa njengoba amanye abesesha kwezinye izindlu. Zingu-11 sezizonke izindlu zakwaGwala egcekeni elilodwa. “Sengilele phansi engibophe izandla ngemuva, angibuze ukuthi uphi uNathi, ngawachazela ukuthi akahlali layikhaya kodwa u-anti wakhe ogane layikhaya yena asimazi uhlalaphi. Angibuze ukuthi ekabani le ndlu (ekhomba indlu kamufi) namatekisi, ngawatshela ukuthi okukabhuti. Emva kwalokho ngizwe amaphoyisa esethuka inhlamba, aphula isicabha namafastela endlu kabhuti emthuka ngomama. Kulandele umsindo wokuqhuma kwesibhamu esikhulu,” kusho leli lungu. Lithe emva kokudubula okubekhona, abavimbile amaphoyisa uma beyobheka ukuthi kuqhubekani endlini kamufi futhi axosha ne-ambulensi isisegcekeni. I-ambulensi beyibizelwe ukusiza umufi ngoba bekukholakala ukuthi ubengakaphangalali. Umufi ushiye emhlabeni inkosikazi, izingane ezine nabazukulu ababili. Izolo bekuphithizela izihlobo nomakhelwane kulo mndeni bezobhonga emswaneni. Bekuqhuma isililo kurawondi okuzilelwe kuwona. Umufi uchazwe wumndeni wakhe njengomuntu wabantu obenokuthula, ubungeke umsolele lutho ezintweni ezibhedayo. Iphini likasihlalo kasoseshini wamatekisi, uMnuz M Nkosi uthe bafe olwembiza ngokubulawa kukaGwala obengunobhala kasoseshini wabo. UNkosi uthe uGwala ubethandwa yiwo wonke umuntu ngisho abagibeli imbala. Okhulumela amaphoyisa KwaZulu-Natal uColonel Thembeka Mbele, uthe bathole ukuthi amaphoyisa aKwaNdengezi abethungatha umsolwa okukholakala ukuthi uyathinteka emacaleni okubulawa komndeni waseMpumalanga. “Kube nokudubulana phakathi kwamaphoyisa nomsolwa, kwaphetha ngokuthi kufe umsolwa. Kuvulwe icala lokuzama ukubulala nedokodo lokufa komuntu eliphenywa ngamaphoyisa asesiteshini saKwaNdengezi,” kusho uCol Mbhele. Uthe idokodo lizodluliselwa kwi-Ipid ezoqhubeka nophenyo. Okhulumela i-Ipid uMnuz Sontanga Seisa, uqinisekisile ukuthi bawutholile umbiko ngokufa kowesilisa osekhulile ngokweminyaka ngesandla samaphoyisa eNtshongweni. USeisa uthe sebeluqalile uphenyo lwabo, bekungakaboshwa muntu.