ABASHAYELI bamatekisi badonswe ngendlebe ukuthi bangalokothi bashayele ngesivinini baphule imithetho yomgwaqo ngoba sekunesiphithiphithi sokuthuthwa kwabafundi ababuyela ezikoleni namuhla. Umyalelo ukhishwe yihhovisi le-Santaco KwaZulu-Natal ngesikhathi olayini babafundi ababuyela ezindaweni abahlala kuzo bebade emarenki amatekisi eThekwini. Umphathi ehhovisi le-Santaco eKZN, uMnuz Sifiso Shangase, ucele abashayeli bamatekisi, ikakhulukazi abathutha abafundi, ukuthi baqikelele emigwaqweni ukuze abagibeli bafike bephephile ezindaweni abaya kuzo. “Abashayeli bethu abangalokothi bashayele ngesivinini, bangashayeli bephuzile, balayishe isibalo esivumelekile etekisini, bahloniphe wonke umuntu osebenzisa umgwaqo bazinike nesikhathi esanele sokuphumula,” kusho uShangase. Uthe ngeSonto erenki yamatekisi eRichards Bay bazoba nomcimbi wokubonga uMnuz Nhlonipho Zulu obelethise uNksz Ntombenhle Mthethwa (22) etekisini emuva kokuxoshwa ngamanesi amabili emtholampilo i-Buxedene, KwaNongoma. “Sobe sichoma uphaphe legwalagwala uZulu ogeze igama lemboni yamatekisi. “Isenzo sakhe sikhombise ubuntu, uyinxusa elihle embonini yamatekisi. Sizobe sizombonga ngesenzo sakhe esisindise umphefumulo womuntu,” kusho uShangase. Uthe izinhlaka ezibhekele ezokuphepha embonini ziphume nkalo zonke KwaZulu-Natal ziqinisekisa ukuthi uyalandelwa umthetho futhi kuphephile emigwaqweni ngaso sonke isikhathi. UMnuz Bheki Nzuza, we-United Taxi Owners, uthe kuyaphithizela emarenki amatekisi izingane zibuyela lapho zifunda khona. “Sicela ukuthi abashayeli baqikelele uma beshayela futhi babaphathe kahle abagibeli,” kusho uNzuza. 