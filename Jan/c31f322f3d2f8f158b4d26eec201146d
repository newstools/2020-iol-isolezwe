UZakahle Mbatha (9) nomfowabo omncane uBavikele Mbatha (7) kuthiwa bebefunda KwaSomkhele Primary, bashone ngoMgqibelo emuva kokuminza bedlala. UMnuz Khanyisani Luthuli, onguninalume wabashonile elandisa Isolezwe ngokwenzekile, uthe batshelwe ngenye ingane ena-6 ebebedlala nayo ehlabe umkhosi emuva kokuminza kwezelamani. “Sizwe ukuthi bebedlala ngakuleli damu kwangena isigubu emanzini. Lo omncane ungene wazama ukusilanda ngoba ubesibona sintanta, okuthe uma esekhala kubonakala ukuthi akasakwazi ukuphuma, kwangena umfowabo omdala, wazama ukumsiza naye wafike waba nenkinga,” kusho uLuthuli. Uthe ngesikhathi owesithathu ebona ukuthi sebecwilile ababili uhlabe ngejubane ukuyobikela abasekhaya ngokwenzekile, okuthe uma kufikwa izingane bese zishonile. “Beziqala nokudlala ngakhona. Empeleni umuzi wasekhaya awukaqedi nenyanga ukule ndawo. Siyafika njengoba sifike kuqala uJanuwari sithuthe eNdwedwe. Besinqume ukuthi sifike kuqala unyaka ukuze sikwazi nokutholela izingane isikole, ngakho abantu abaningi kule ndawo besingakabazi, ngeshwa sebesazi ngalesi sigameko,” kubalisa uLuthuli. Uthe bengumndeni namanje basashayisana ngamakhanda ngoba abazi ukuthi bazomisa kanjani ukubhekana neshwa elibehlele kwazise akekho umuntu osebenzayo ekhaya. UZakahle ubefunda uGrade 3 kanti uBavikele kuthiwa ubefunda uGrade 2. Ikhansela lendawo, uMnuz Fisokuhle Mpanza, lithe namuhla bazovakashela umndeni ukuzobhonga emswaneni. “Ngiyizwile le nto ebuhlungu eyehlele lo mndeni. Siyazwelana nawo kakhulu nakuba bengingakaveli khona ngoba bengingekho eMtuba. Kodwa sinalo uhlelo lokuvakashela umndeni,” kusho uMpanza. Okhulumela amaphoyisa KwaZulu-Natal, uColonel Thembeka Mbele, uthe kuvulwe idokodo lophenyo ngokufa kwabantu esiteshini samaphoyisa saseMtubatuba.