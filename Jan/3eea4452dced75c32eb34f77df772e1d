Kushone umshayeli wetekisi (37), intombazane eneminyaka engu-15 nengane enonyaka nezinyanga eziyisishiyagalombili. Kulimale abagibeli abayisikhombisa okukhona kubo nengane enezinyanga ezine. Itekisi ebisuka eThekwini iya KwaSwayimane kusolwa ukuthi ilalelwe unyendle isiseCato Ridge, ngabantu abebehamba ngemoto esilver emgwaqweni * -Eddie Haggen. Kubikwa ukuthi labantu bebedubula bebhekise etekisini besebenzisa izinhlokohlela zezibhamu. Ikhansela lendawo okwenzeke kuyo isigameko uMnuz Bongumusa Mkhize, lithe sekuphele unyaka uqhubeka umbango wamatekisi okhipha izidumbu KwaSwayimane. “Siphatheke kabi kudutshulwa amalungu omphakathi angenacala, angahlangene nombango wamatekisi oqhubekayo. Kukaningi ebikelwa amaphoyisa aseNtshanga naseMsunduzi ngabantu ababulawayo mihla namalanga kodwa akwenzeki lutho. Akukho maphoyisa abonakala eqaphe ubugebengu kule ndawo. Siyathemba amaphoyisa azolithathela phezululu lolu daba. Ukufa komuntu futhi engenzanga lutho akuyona into encane,” kusho uMkhize. Udlulise amazwi enduduzo emindenini eshonelwe, wafisela abalimele ukuthi belulame ngokushesha. Unobhala kasoseshini iSwayimane nowaseWartburg uMnuz Thulani Gabela uthe sekunesikhathi kubhuqwa abantu ngenhlamvu kulembonini nosekushiye izintandane nemindeni ingenabani. UGabela uthe abawazi umongo wokubulawa kwabantu osekuneminyaka kuqhubeka. “Besingakalutholi kahle udaba oluphelele ngesigameko sayizolo (esho ngoLwesithathu) Ukwenzeka kwezinto (kubulawa abantu) kusoseshini kuyakhombisa ukuthi kukhona okuqhubekayo okungahambi kahle. Sikhathazekile, asazi kumele senzenjani manje. Sicela uhulumeni asondele azokhuza lenkinga, ilungiswe ingaze isabalale izwe lonke, isiphume esandleni. Nampa abantu bebulalana bephela. Ziningi izintandane ezizosala zingenabani,” kusho uGabela ecela usizo oluphuthumayo kuhulumeni. Umphathi wehhovisi le-Santaco KwaZulu-Natal uMnuz Sifiso Shangase uthe akuphele ukubulalana emboni yamatekisi wathi bazophenyisisa ngalesi sigameko. UShangase usichaze njengobugebengu nobudlwembe isigameko sokubulawa kwabagibeli. Okhulumela abezimo eziphuthumayo kwa-ER24 uMnuz Russel Meiring uthi bafice itekisi ebimbobombobo izinhlamvu ipake eceleni komgwaqo. Uthe abagibeli bebesakazeke emgwaqweni benamanxeba okudutshulwa, ngaphakathi etekisini kunezidumbu. Okhulumela amaphoyisa KwaZulu-Natal uColonel Thembeka Mbhele uthe kuvulwe amacala amathathu okubulala namane okuzama ukubulala esiteshini samaphoyisa eNtshanga. Uthe ayikaziwa imbangela yalokhu kudubula. Ukhombise intukuthelo uNgqongqoshe woMnyango wezokuThutha KwaZulu-Natal uMnuz Bheki Ntuli ngalesi sigameko wafunga ukuthi amaphoyisa azophenyisisa bese kuboshwa abasolwa. “Sithikamezekile yilesi sigameko esinonya nesihluku. Bazojeza ababulale abagibeli abangenacala. Ithimba elikhethekile lamaphoyisa yilona eliphenyayo, angingabazi ukuthi kungekudala lizobopha. Sicela noma ubani ongaba nolwazi mayelana nalesi sigameko anikezele ngalo emaphoyiseni,” kusho uNtuli. Khonamanjalo kudutshulwe kwabulawa usomatekisi uMnuz Mdu Njongwe-Xaba (61) izolo ekuseni. Kuthiwa ubeshayela emgwaqeni uWatson, eSiphingo ngesikhathi evukelwa amadoda angaziwa amdubule ngemvula yezinhlamvu washonela endaweni yesigameko. UColonel Mbhele uthe kuvulwe icala lokubulala UShangase uncome umufi ngeqhaza lakhe embonini yamatekisi