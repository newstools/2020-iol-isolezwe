Esinye salezi zikole Inanda Newtown Comprehensive High, evule ngoLwesibili olwedlule. Lesi sikole sisematheni kulezi zinsuku njengoba uBayanda Mahlaba (17) obefunda khona u-matric, ehlonishwe kuzwelonke ngokuba ngomunye wabafundi abaphase ngamalengiso. Uthishanhloko, uMnuz Cedrick Khumalo, okusaqhilika izihlathi ngenxa yokuvelela komfundi wakhe, uthe kuwumkhuba wabo ukusheshe bavule minyaka yonke. Uthe banqume ukuthi kufundiswe * -matric owenza iLife Orientation (LO), ukuze basheshe baphothule ukufunda konyaka. “Ngaphambi kokuthi kuvalwe izikole, abafundi bakaGrade 11 bafunde amasonto amabili. Bekufunda labo abenza iMaths, Accounting ne-Economics. Senzela ukuthi uma befika ku-matric nonyaka babe sebecijekile,” echaza. Mayelana nokufundwa kweLO, uthe yingoba basheshe bayibhale ka-matric. Uthe benzela ukuthi isheshe ifundwe iqedwe bese kufundwa ezinye izifundo ngesikhathi se-LO. UMnuz Freedom Ntuli, ofundisa lesi sifundo, uthe uphinde afundise umculo athe udinga isikhathi esiningi. “Isizini yomculo iyashesha ukuqala ngoFebhuwari. Ngibone ukuthi angisheshe ngifundise i-LO ukuze ngingaphazamiseki uma sekuqale isizini yomculo. Kunekhwaya yesikole engenela imincintiswano, okwenza ngibe matasatasa kakhulu,” kusho yena. Uthe baqale ukufunda ngoLwesibili olwedlule kanti bayabuyela nanamuhla. Lesi sikole sinyuse imiphumela ngo-2019 njengoba * -matric wakhona uthole * -98.8% usuka ku-95% ngo-2018. Kuchwazwe ikilasi abafundi abebefunda bebona uBayanda, obezolungisa okuthize esikoleni. Lo mfundi usephenduke isilomo njengoba noNtuli ephonsele abafundi bakhe yokuthi benze njengaye. Esinye isikole esisheshe savula yiJ. G Zuma High kwaBester eNanda. Lesi sikole sidume ngemiphumela emihle nangokuvelela emculweni wamakhwaya. Uthishanhloko uMnuz Thembokuhle Mthembu, utshele Isolezwe ukuthi abafundi baka-matric bavule ngoMsombuluko odlule kanti bazoqhubeka nakuleli sonto. Kusheshe kwavulwa naseNew River Combined eMzinyathi, abafundi bakhona abavule ngoMsombuluko odlule.