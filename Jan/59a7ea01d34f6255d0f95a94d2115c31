Izolo, ubevele eNkantalo eNkulu yasePort Elizabeth. U-Omotoso ubhekene namacala angu-97, kubalwa awokudlwengula nokuhlukumeza ngokocansi abazalwane besifazane ebandleni. Lo mfundisi webandla iThe Jesus Dominion International Church, uvele nasolwa nabo okunguNksz Lusanda Sulani (36) noNksz Zukiswa Sitho (28). Umshushisi kuleli cala, uMnuz Nceba Ntelwa, utshele ijaji ukuthi bazobe sebekulungele ukuba beqale babize ofakazi kuleli cala. U-Omotoso usagqunywe esitokisini kusukela aboshwa ngo-2017. Asolwa nabo bathola ibheyili kaR2 000 umuntu emunye. Abazalwane baleli bandla eliholwa u-Omotoso, abapheli mandla njengoba nayizolo bebekhona enkantolo. 