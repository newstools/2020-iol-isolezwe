Kuthiwa abazali badinwe ukuthi abafundi abangaphezulu kuka-100 abebengaqedile ukukhokha imali yesikole yanyakenye bakhishelwe enkundleni yezemidlalo kwathiwa abayodlala, kwaze kwaphuma isikole. Ezikhokhile bezisemakilasini zifunda. Omunye wabazali bezingane ezifunda kulesi sikole uthe uyile esikoleni ekuseni ephethe imali yokubhalisa enguR500 kodwa uthishanhloko wathi ngeke ayibhalise ingane yakhe ekilasini elilandelayo ngoba usakweleta imali yonyaka ophelile. “Imali yokubhalisa uthe uzoyifaka esikweletini sonyaka ophelile. Akaqali ukwenza le nto, nanyakenye kwaba esifanayo. Ngaze ngathi ngiyayikhipha ingane ngoba anginayo imali, wenqaba, wathi ikhona imali yeqolo. Ngemali yeqolo ngiyehluleka ukukhokha uR3 000 wokufunda kwengane yami ngonyaka. Phambilini bengibamba itoho esitolo esidayisa igilosa bese ngikwazi ukukhokha. Ibuhlungu into eyenziwe ezinganeni zethu, kuthiwe azime phambili emakilasini ngoba azikhokhile zihlekwe ezinye,” kusho yena. UNksz Nomzamo Shabane oyilungu lesigungu esiphethe isikole, uthe lesi sikole besizimele phambilini, sashintshwa kwenzelwa ukuthi izingane ezizalwa ngabazali abampofu abahlala emixhasweni eseduze. “Yize sekunjalo uthishomkhulu wenza kube nzima ukuthi izingane zithathwe ngokubeka imali yokubhalisa enkulu. Abazali bayayikhokha imali yokubhalisa kodwa iningi labo liyehluleka ukukhokha uR250 njalo ngenyanga. Uma ngicela ukuthi abazali abehlulekayo bagcwalisise amafomu okuthi bangakhokhi, akafuni ukuyizwa leyo. Uthi isigungu esiphethe isikole sathatha isinqumo sokuthi akukhokhwe uR3 000. Leso sivumelwano sisuke singasho ukuthi umzali oswele kumele anganikwa ifomu. Kwakhona ukuhlambalazwa kwezingane zikhishwe emakilasini akuvumelekile, udaba lwemali lukhulunywa nabazali,” kusho yena. Uthe akazi ukuthi ubani ovale isango ngokhiye bakhe kodwa usola ukuthi ngabazali abadiniwe. UMnuz Sihle Mlotshwa okhulumela uMnyango wezeMfundo KwaZulu-Natal, uthe umnyango uluzwile lolu daba wakhipha umyalelo wokuthi abafundi bangeniswe emakilasini. “Abazali bebengachazelekanga ngamafomu agcwaliswa umzali ohlulekayo ukukhokha imali yokufunda. Isigungu sesikole sizohlala phansi silungise lolu daba,” kusho yena. Funda umbono wephephandaba