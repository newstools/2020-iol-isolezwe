Kulindeleke ukuthi namuhla uNgqongqoshe wezeMfundo KwaZulu-Natal, uMnuz Kwazi Mshengu neNhloko yoMnyango uDkt Enock Nzama, bavakashele eNqundu Combined, ukuyozwa izikhalo. Kusukela ngoMsombuluko abazali bezingane ezifunda khona bavale amasango behlangene namalungu omphakathi. Bakhala ngokuthi isikole sigcina kuGrade 10, okwenza esezifike kuleli bandla ziphenduke ondingasithebeni. Ongusihlalo wesigungu sabazali, uMnuz Isaac Mahaye, uthe nayizolo isikole asivulwanga. Uthe bazwile ngomhloli omkhulu ukuthi kuzofika ungqongqoshe nethimba lakhe namuhla. “Sithemba ukuthi ungqongqoshe uzofika nesixazululo ngoba sesihlupheke kakhulu. Isikole sasiqala kaGrade 1 sigcina kuGrade 5, amanye amabanga alokhu engezwa ngokuhamba kwesikhathi. Sasithenjiswe ukuthi azokwandiswa agcine kuGrade 12 kodwa akusenzeki,” echaza. Uthe ngonyaka odlule isikole besinabafundi abangaphezu kuka-370. Ngesikhathi sisesisha isikole, abafundi babebaningi kodwa bancishiswa wukuthi amabanga awasaqhubeki. UMahaye uthe bafuna kube noGrade 11 no-12 ngoba nezinye izikole abakhonjwa kuzo ezinalama banga zinezinkinga. “Kumanje kunabafundi abaphase uGrade 10 abahleli emakhaya ngoba abanazo izikole. Ezinye izikole zikude, okuphoqa ukuthi abafundi bahlale emqashweni. Nakuzona lezo zikole izingane azithathwa ngoba kushoda izikhala. Bakhala nangokuthi ngeke bazithathe sezikuGrade 11, okwenza kwesinye isikhathi zibuyiselwe ebangeni eliphansi,” kusho uMahaye. Uthe nangonyaka odlule balukhulumile lolu daba, bangayithola impendulo. Banqume ukuthi basivale isikole nonyaka ukuze kulungiswe inkinga. Okhulumela uMnyango wezeMfundo esifundazweni, uMnuz Sihle Mlotshwa, uthe lesi sikole singena kwezinesibalo esincane sabafundi. Uthe ungqongqoshe unqume ukuthi anikele khona ukuze axoxe nomphakathi ukubona ukuthi bangaqhamuka nasiphi isixazululo. UMlotshwa ukuqinisekisile ukuthi nayizolo bekungafundwa njengoba kungakaze kufundwe selokhu kuvulwe izikole ngoLwesithathu.