UKUPHINDELA esikoleni eseneminyaka engu-27, eyoqala kwaGrade 10, akumthenanga amandla, okunalokho amehlo akhe abethe njo ekuphothuleni u-matric onemiphumela ezokwenza impilo yakhe iqhubekele phambili. UBalungile Shozi  ongowokuzalwa eHlokozi kodwa usehlala eWyebank eThekwini, uqede u-matric eneminyaka ewu-30 ewuphasa ngamalengiso. Uphume no-distinctions abawu-6. Le ntokazi ibifunda eBizimali High eNkandla. Ithole u-A kwi-English, isiZulu, Business Studies, Hospitality, Travel & Tourism neLife Orientation. UBalungile wafunda u-matric okokuqala ngo-2008, waphasa ngoH okuyinto eyamjabulisa ngaleso sikhathi. Emuva kwalokho waya kofundela ukusebenza kuma-ambulensi, waqala wafuna umsebenzi wangawuthola. Emuva kweminyaka ehlezi ekhaya, wafikelwa wumuzwa wokuyoqala phansi esikoleni ukuze athole imiphumela ka-matric ezomgculisa. “Ngaqala ngatshela umama wadideka ngoba ngase ngifundele umsebenzi, esecabanga ukuthi ngizosebenza. Ngathi uma ngicela nakusisi, wavele wangizamela isikole. Nakhona kakuzange kube lula ngoba ngafika ngizofunda u-matric kodwa kwadingeka ngiqale kwaGrade-10 ngoba ngase ngihlale isikhathi eside ekhaya sekwashintsha nezifundo,” kusho uBalungile. Eqhuba, uthe othisha nabafundi bebehlala bebambisene kahle nabo ezifundweni, okwenze impilo yakhe yaba lula kulesi sikole. Yize ebemdala ngokweminyaka kodwa uthe akazange afune kube yinto ayifaka kakhulu ekhanda ngoba akekho obemenza azizwe engamukelekile. Ephetha, uthe iphupho lakhe elikhulu wukuyokwenza iHospitality Management kodwa akakayenzi imizamo ngoba akakabi nemali yokuyoyifundela. Uthe ufisa noma ngubani ongakwazi ukumsiza athole umfundaze ukufeza amaphupho akhe.