Emuva kwalesi sigameko, umsolwa, oneminyaka engu-29, kuthiwa wadla phansi. Amaphoyisa aze ambopha ngo-3 ekuseni ngeSonto esesekubhaceni eCottonlands, eVerulam. Le ndoda kulindeleke ukuthi ivele eNkantolo yeMantshi yaKwaNongoma namhlanje ngecala lokubulala nelokushaya ngenhloso yokulimaza. Okhulumela amaphoyisa KwaZulu-Natal, uBrigadier Jay Naicker, uthe kuvele ukuthi umsolwa, owesifazane (22) athandana naye, nengane ena-3, babehleli endlini ngesikhathi kuqubuka ingxabano. “Isoka lavele lanodlame lashaya owesifazane. Lasacaza phansi ingane liphindelela lingakhombisi ukuzisola, kwala noma unina wayo eselincenga ukuthi liyiyeke. Laze lama ngesikhathi selibona ukuthi ingane isiqulekile, layishiya kanjalo laphumela ngaphandle,” kusho uNaicker. Kuthiwa ingane nonina baphuthunyiswa esibhedlela sendawo beyokwelashwa kodwa ingane yashona. “Umsolwa wezwa ukuthi ingane isishonile, kwavulwa icala lokubulala futhi amaphoyisa ayamfuna, wayobhaca,” kusho uNaicker. UKhomishana wamaPhoyisa KwaZulu-Natal, uLt-General Khombinkosi Jula, ubongele amaphoyisa aseVerulam ngokushesha kwawo ekubopheni umsolwa emuva.