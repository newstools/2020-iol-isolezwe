Umnyango umemezele lokhu kade uvakashele umndeni kaNkk Marais. UNkk Marais oneminyaka engu-76 wayeboshwe ngomunye wabasebenzi besibhedlela ebhentshini. UNgqongqoshe woMnyango uDkt. Bandile Masuku, akazange adalule ukuthi yimalini ezokhokhelwa lo wesifazane. “Ngenxa yezingxoxo abeziyimfihlo ngeke sikwazi ukudalula imininingwane yokuthi unxeshezelwe ngemali engakanani. Zombili izinhlangothi zikholelwa wukuthi lokhu okuvunyelwane ngakho kwanele,” kusho uMasuku. Izingxoxo ngalolu daba bezisingethwe yijaji eselathatha umhlalaphansi iJaji Neels Classen. UMasuku uthe bekusabe isigameko sokuqala esibe yimpumelelo sokuba kuxoxiswane ngale ndlela ngaphandle kokuya enkantolo. “Kuyinjabulo ukumemezela ukuthi siqalile ngokuba sifake uhlelo lokuba kuxoxiswane ngalolu hlobo,” kusho uMasuku. UMasuku uthe ubudlelwane babo nabeSouth African Human Rights Commission (SAHRC) nabeThe South African Medico Legal Association, kumele buqiniswe. I-video eveza lesi saguga esihola impesheni siboshelwe ebhentshini lensimbi sikhala, yasabalala ngonyaka odlule ngoMeyi. Wayebonakala esezinhlungwini ekhala njengoba wayeboshelwe phansi isikhathi esingaphezu kwamahora ayisishiyagalombili. Okhulumela umndeni uNksz Virgina Keppler, uthe uNkk Marais isimo sakhe siba ngcono njengoba elashwa ngokomqondo esibhedlela iSteve Biko Academic. “Umndeni ujabule ngesinxephezelo. UGogo ubukeka ekahle eqinile nje, ufuna ukuqhubeka nempilo yakhe. Akasakhulumi kakhulu ngalesi sigameko esamvelela,” kusho uNksz Keppler. Uhambe emazwini kaNksz Keppler usihlalo weSAHRC eGauteng uMnuz Buang Jones, othe ikhomishini ebimele umndeni iwuncomile umnyango ngendlela esingethe ngayo lolu daba. “Ngiyathemba lesi sifundo sizokwenza kube ngcono ukusebenza ezikhungweni zezempilo,” kusho uJones. UJones uthe ngaphandle kwesinxephezelo semali uNkk Marais uzokwelashwa yiwo umnyango, “Lesi sinxephezelo sifanele futhi silungile. Kuyacaca ukuthi kwahlukunyezwa ilungelo likaMarais futhi kuyacaca ukuthi wahlazeka futhi wacwaswa,” kusho uJones. Odokotela abathathu, unesi nonogada abathintekayo kulolu daba. Babe sebefakwa ngaphansi kohlelo lwekhefu elikhethekile. UMasuku uthe basalucubungula udaba lwabo kodwa ngeke bexoshwe laba basebenzi.  