UZikalala usho lokhu izolo ngesikhathi kwethulwa imiphumela kuklonyeliswa abafundi abenze kahle ku-matric emcimbini obuse-ICC, eThekwini. Uthe isikhalo sivezwe yiSilo uZwelithini kaBhekuzulu ocele ukuthi lufakelwe izibuko udaba ngoba aluzwakali kahle. “ISilo siyakhala ngohlelo lokuqokwa kothishomkhulu yizigungu ezilawula izikole. Kudingeka ukuthi silubheke kahle udaba ngoba lunomthelela ongemuhle ekuphathweni kwezikole. Akusiwo wonke umuntu osesigungwini esilawula isikole oqonda ezemfundo nokuthi kudingekani esikoleni. Le nto iholela ekutheni kube nezimpi nombango wezikhundla ezifundeni ezehlukene. Kufanele sitshelane amaqiniso uma sifuna ukuthuthukisa izinga lemfundo,” kusho uZikalala. Uthe kuba yinkinga uma kuthathwa umuntu owafunda kudala kuthiwe akakhulume ngemfundo yamanje. Ugcizelele ukuthi abawabukeli phansi amalungu ezigungu zezikole kodwa bazama ukulungisa isimo sezemfundo. Uthe uzoxoxa noNgqongqoshe wezeMfundo KwaZulu-Natal, uMnuz Kwazi Mshengu, ukuze kube nendlela yokuqoka abantu abafanele ezikhundleni zokuba wothishomkhulu. Undunankulu ukhulume iMbube ikhona nayo emcimbini futhi yanikwa ithuba lokuhalalisela abafundi abenze kahle. UZikalala ulincomile iqhaza leSilo kwezeMfundo KwaZulu-Natal wathi singapheli amandla. ISilo sihalalisele abafundi baka-matric ka-2019 ngokwenza kahle sathi sebezongena ezweni elintula amathuba omsebenzi kumele babone ukuthi bazolenzelani izwe. Kufanele babuyele emhlabathini bakhiqize ukudla kwezwe labo oku­zongenisa imali ngoba umno­tho wezwe usemhlabathini.