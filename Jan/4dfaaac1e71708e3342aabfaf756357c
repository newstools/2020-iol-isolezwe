UNksz Buthelezi ubeseNingizimu Afrika emasontweni amabili edlule kanti uthe uma efika eChina bese kuyizinsuku zokugubha uNcibijane wakhona obizwa ngeLunar. “Ngesikhathi ngifika ngitshelwe ukuthi abantu ababuya kwezinye izindawo kufanele bahlale emakhaya bangayi emsebenzini kungakapheli izinsuku eziwu-14. Siyahlolwa uma sifika esikhumulweni samabhanoyi ukubheka ukuthi siyashisa yini noma sinjani. Bakhona abahlola ukushisa komzimba ezikhumulweni zamabhanoyi, ezitolo nakuzo zonke izindawo,” kusho uNksz Buthelezi. Uthe selokhu kuqubuke i-coronavirus amaholidi eLunar avamise ukuba yizinsuku eziyisikhombisa aluliwe ukuze abantu bahlale isikhathi esithe xaxa emakhaya. “Abantu bathukile yize siseNyakatho yeChina, eBeijing, nakuba i-coronavirus iqubuke maphakathi nezwe eHubei. Abantu bafake izifonyo nathi siyazithenga kangangokuthi kwezinye izitolo azisekho izifonyo. Njengoba sihleli emakhaya sithenga ezitolo eziseduze nathi ngoba akufanele sigcwale yonke indawo. Asivumelekile ukuya eHubei, kunabantu bezempilo abavalile khona ukuqinisekisa ukuthi i-corona ayiphumeli kwezinye izifundazwe,” kusho uNksz Buthelezi. Uveze ukuthi uzoya enxanxatheleni yezitolo eseduze naye ayothenga amanzi nezinye izidingo njengoba esazohlala ekhaya. Ukufunda kusamile okwamanje ngoba uhulumeni akafuni ukuthi izingane nothisha baphathwe yi-coronavirus. Uthe i-coronavirus ibonakale ukuthi iyinkinga abanye abantu sebegodukile akade beseHubei kodwa njengoba isitholakele uhulumeni waseChina akafuni abantu baseHubei baxhumane nabakwezinye izifundazwe. Uthe okwamanje uyedwa umuntu abezwe kuthiwa uphethwe yi-coronavirus eBeijing kodwa abambonanga ngoba usheshe wathathwa. UNksz Buthelezi wehlise amaphaphu abantu bakuleli ngokuthi baphephile kodwa yikona ukuthi bathukile ngoba abavumelekile ukuya ezindaweni ezinabantu abaningi. Ugqugquzele abantu ukuthi bahlanzeke ngokuthi bawashe izandla nokudla kwabo bakuphekisise, bagweme izindawo ezigcwala abantu nokuthi bafake izifonyo uma beseChina. Uthe okwamanje abantu baseNingizimu Afrika abakhululeke ngezihlobo zabo eziseChina ngoba ziyanakekelwa kodwa uma kukhona okushintshayo bazokwaziswa abantu. 