USiyabonga Cele (20) ongowokudabuka eNtshongweni, obenza u-matric eBizimali High, eNkandla noBayanda Mahlaba (17) waseNanda obefunda eNanda Newtown Comprehensive, bathe babonga uNkulunkulu ngempumelelo yabo. USiyabonga ungumfundi wokuqala esikoleni sakhe ukuthola isimemo sokuhlangana nongqongqoshe ePitoli ngenxa yemiphumela emihle. “Lokhu okwenzekile bengingakulindele. Ngibonga uNkulunkulu ngoba ukube ubengekho ngabe angikho la. Uma ngabe bengingalibizanga igama lakhe bengingafunda ngiqede kodwa uma ngifika esikhungweni sokubhala ngifane nongazange afunde,” kusho uSiyabonga. Lo ngqeqe onguthunjana ezinganeni eziyisikhombisa zakwabo, ugile izimanga ethola o-distinction ezifundweni eziyisishiyagalombili abezenza, okuyisiZulu, isiNgisi, iLife Orientation, Life Sciences, Agricultural Sciences, Physical Science, Maths neGeography. Phezu kokuba egile izimanga ezifundweni zakhe, uthe ubenalo uvalo ngesikhathi ebhala izivivinyo zakhe nyakenye. “Okufike kube yinkinga kakhulu, ngesikhathi ubhala ukucabanga ukuthi yithuba lokugcina olitholayo usesikoleni, okuyilona futhi elizokuchaza ukuthi ubhekephi nempilo yakho. Ngaleyo ndlela ushaywa wuvalo ugcine sewenza amaphutha amaningi,” kuqhuba uSiyabonga. Ugcizelele ukuthi ukubhala izivivinyo zokuphela konyaka kuba yisikhathi esinzima esiza nokhwantalala. Kodwa okumsizile wukubheka amaphupho akhe nafisa ukuba yikhona esikhathini esizayo. Uncome abazali bakhe nothisha athe abebelokhu bekhona bemgqugquzela, okwenze wagcina esephumelela ngezinga afinyelele kulo. Uthe uzifakile izicelo emanyuvesi amabili, okuyiWits University ne-University of Cape Town, lapho efisa ukwenza umkhakha i-Actuarial Science okungumkhakha ogxile kwiMaths. Uveze ukuthi lawa manyuvesi asemphendulile, amemukela ngokombandela wokuthi kuzobukwa imiphumela yakhe ka-matric. Nakuba ubengakazitholi izimpendulo kodwa uSiyabonga uthe uzifakile izicelo zemifundaze eSouth African Reserve Bank nase-Industrial Development Corporation. Unina walo mfundi, uNkk Sibongile Cele, uthe kubajabulise kakhulu ukuthi indodana yabo iphumelele ngale ndlela eyenze ngayo. “Ngendlela engithokoze ngayo, kangikholwa wukuthi le nto yenzeka ngempela, kungathi kusazoshintsha. Nasekukhuleni kwakhe kusuka emabangeni aphansi ubengumuntu ohlakaniphile. Kodwa bengingakaze ngikucabange ukuthi uyongijabulisa ngale ndlela,” kusho uNkk Cele. Uthe nakuba engafundanga kodwa lokhu kakumvimbanga ukunikeza ingane yakhe uxhaso kangangoba yazifunela yona isikole esisemakhaya yize babenovalo kodwa bayivumela ukuthi iyofunda kuso. Uthishomkhulu waseBizimali High, uMnuz Ntando Ntuli, uncome abafundi besikole sakhe nothisha athe phezu kokuba befunda ngaphansi kwezimo ezinzima njengoba kuyisikole esintula ingqalasizinda kodwa bahleze bephokophelele ukuthola imiphumela emihle. “Ngizizwa ngithokoze kakhulu futhi ngiyabonga. Lokhu kusinika amandla okuthi senze kahle kakhulu kunakuqala. Ngiyethemba ukuthi isikole sisaqhubeka nokwenza kahle,” kusho uNtuli. Uthe izingane ezifunda kulesi sikole zigcina zenza kahle kodwa isikole kasinawo ngisho amanzi, izindlu zangasese nezinye izidingo ezibalulekile zokulekelela abafundi, siyisikole sasemakhaya esinganakiwe. Uthe lesi sikole sekuphele iminyaka engu-20 siqhubeka nokwenza kahle. Uphinde wakhala ngokugcwala kakhulu kwesikole nokushoda kothisha, athe nakho kuyaphazamisa kakhulu. Ngakolunye uhlangothi, unina kaBayanda, uNksz Phumzile Mahlaba uthe ubewa evuka nendodana yakhe njengoba engasebenzi futhi engumzali okhulisa izingane zakhe ngayedwana. “Impilo beyinzima. Ukhethe izifundo ezidinga izincwadi ezibizayo ngakho bengigcina ngithembela kakhulu emalini yesibonelelo sikahulumeni,” kusho uNksz Mahlaba. Lo mfundi uthole o-distinction abayisithupha ezifundweni eziyisishiyagalombili abezenza. Izifundo athole kuzo o-distinction yisiZulu, isiNgisi, iTechnical Mathematics, Engineering Graphics, Technical Sciences neLife Orientation. “Ngijabule kakhulu ngale miphumela. Into engisize kakhulu wukulalela umzali wami nothisha esikoleni nokuzimisela ezifundweni. Ngibonga kakhulu uxhaso engilithole emndenini nasesikoleni,” kusho uBayanda. Uthe ufake isicelo sokuqhuba izifundo zakhe emkhakheni weMechanical Engineering eNelson Mandela University. Bayisithupha KwaZulu-Natal abafundi abamenywe ngungqongqoshe. UkungowaseBizimali, babili eNanda Newtown Comprehensive High, babili Kwathintwa School for Deaf noyedwa eMzimela High.