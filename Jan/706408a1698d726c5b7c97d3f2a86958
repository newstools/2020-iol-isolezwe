UMHOLI we-Economic Freedom Fighters, uMnuz Julius Malema uphonsele abantu besilisa kuleli inselelo yokuthi balwe nokuhlukunyezwa kwabesifazane nonyaka. UMalema uveze lokhu kumyalezo wakhe kaNcibijane ngoLwesibili lapho ebonge khona abalandeli be-EFF ngokuseka iqembu ngonyaka odlule. Uthe kunabantu abebezitshela ukuthi kuzophela nge-EFF nyakanye kodwa kunalokho isivele yandisa nesibalo samalungu ayo ePhalamende naseziShayamthetho. Uthe ngenxa yalokho, u-2019 bekuwunyaka we-EFF, kodwa wagxeka isihlava sokubulawa nokuhlunyezwa kwabesifazane ebesidle lubi kuwo unyaka ophelile. “Siyisizwe u-2019 usikhombisile ukuthi sisempini, ebhekiswe kubantu besifazane, amantombazanyane kanye nabanye ababuthaka. Kumele siqinisekise ukuthi ngo-2020 siyasithola isisombululo sokulwa nokuhlukunyezwa kwabantu besifazane nazingane. Lesi simbululo kumele siqhamuke nabantu besilisa ngoba yinkinga edalwa yibo. Abantu besilisa kumele bathole isisombululo esizohlala isikhathi eside empini yokulwa nokuhlukunyezwa kwabesifazane nezingane ngo-2020,” kusho uMalema. Uqhube wathu u-2020 kumele kube wunyaka wembokodo, kwehliswe ukudlwengulwa nokubulawa kwabesifazane. Eminyakeni edlule amabhizinisi kahulumeni kuleli okungabalwa kuwo iSAA, Eskom, neDenel awenzi kahle kwezezimali kanti kunemibono yokuthi kumele adedelwe kube ngamabhizinisi azimele. UMalema uthe abantu kumele bahlangane bawuchithe lo mbono. Uthe abantu kumele balwe futhi nokuntuleka kwamathuba omsebenzi, balwele nobunikazi bomhlaba. 