Lokhu bakusho kulandela ingcindezi evela kwiCosatu ne-EFF, abafuna uGordhan akhonjwe indlela njengoba amabhizinisi kahulumeni amaningi ebhekene nezinkinga ikakhulukazi i-Eskom. Ngaphandle kwale ngcindezi, iCosatu iphonsele inselelo namanye amalungu ebhodi lakwa-Eskom ukuba esule emuva kokusula kukasihlalo wayo uMnuz Jabu Mabuza ngoLwesihlanu. Umhlaziyi wepolitiki, uMnuz Protas Madlala, uthe ngabe akubona ubulungiswa uGordhan uma engavele akhonjwe indlela ngaphandle kokuba abekwe icala ngumengameli. “Uma kukhona angakwenzanga ngendlela uGordhan, umengameli kumele amhlalise phansi aqule icala eLuthuli House, ngeke akwazi ukuvele amkhombe indlela ngenxa yengcindezi evela kwabanye abantu. Uma ezolalela ingcindezi yabanye abantu kusho ukuthi bonke labo ngqongqoshe kuzovele kube khona abakhala ngabo kuphoqeleke ukuba abaxoshe,” kusho uMadlala. Uthe inkinga ebhekene namabhizinisi kahulumeni ithinta ipolitiki nenkohlakalo. UMnuz Thabani Khumalo naye ongumhlaziyi, uthe ngeke kwaba isinqumo esiphusile ukumisa uGordhan emsebenzini wakhe. “UGordhan kubukeka enezitha ezindala, kusukela esengungqongqoshe wezeZimali. Uma kunezinto ezibambekayo ngokuthi uGordhan akawenzi umsebenzi wakhe ngendlela kumele abhekane nalokho kodwa uma ezosebenzisa imizwa yakhe ngokummisa emsebenzini uzoba nenselelo. Uma efuna ukujabulisa noma ukuthulisa abantu ngokumxosha uzoba nenkinga ngoba wonke umuntu uzoqala abe nezaba ngabantu abathize kwiKhabhinethi yakhe,” kusho uKhumalo. Njengoba i-ANC kade igubha iminyaka engu-108 yasungulwa emcimbini obungempelasonto eKimberley, uRamaphosa uthe kunokubambisana kuleli qembu. Abahlaziyi bathi yize esho kanjalo kodwa ukuhlukana phakathi kubaholi kulokhu kubonakala. “Ucasha ngesithupha ngezinkinga iqembu elibhekene nazo kodwa ngeke samsola ngoba akekho umuntu ongama esteji amemezele ukuthi sinezinkinga ekhaya. Lena yindlela yakhe yokuzama ukuvezela izwe ukuthi basaliphethe kahle izwe. Kodwa zona izinkinga kwi-ANC zikhona,” kusho uMadlala. UKhumalo uthe ngokwakhe uRamaphosa uyazama ukudambisa isimo ebesingaba sibi kakhulu. “Ngendlela izinto ebeziyinhlakanhlaka ngayo kwi-ANC besisalindele ukuthi koshaya lesi sikhathi sekukhona iqembu eliphumile njengoba kwenzeka kubuywa kwingqungquthela yasePolokwane. URamaphosa kumele simncome ukuthi usalokhu eyibambile ekutheni kube nobumbano yize lungacaci kahle,” kusho uKhumalo. I-ANCYL kulindeleke ukuba nayo ibe nengqungquthela yokukhetha ubuholi ekupheleni kukaMashi nonyaka. UKhumalo uthe isikulungele ukuba ibuyise isithunzi sayo kwi-ANC nokuthi ibe nezwi kule nhlangano.  