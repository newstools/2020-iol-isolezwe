Kuthiwa abafundi baseSenzakahle High sekuphoqeleka ukuthi balayishwe babe ngaphezu kuka-30 etekisini ngayinye, ngenxa yokwanda kwesibalo sabo. Itekisi abahlohlwa kuyona igibelisa abantu abangu-15. Isolezwe lithole ngomthombo osondelene nodaba ukuthi sekuphele iminyaka engaphezu kweyisihlanu isikole sanikelelwa ngamatekisi amabili. Kuthiwa imali ikhokhwa wumnyango ngoba isikole sikude nalapho kuhlala khona abafundi. Isikole siqhele ngo-15 km lapho kuhlala khona abafundi. “Sekukaningi uthishanhloko ebika eMnyangweni wezeMfundo ecela ukunezezelelwa amatekisi. Ngesikhathi kunikelwa ngala matekisi abafundi abagibelayo bebengebaningi kodwa isibalo sesandile. Inkinga ukulayisha kulimaza nezimoto, abanikazi bamatekisi sebeyakhononda kodwa kakukho abangakwenza,” kuchaza umthombo. Ongusihlalo wesigungu sabazali, uNkk Ntombenhle Chonco, uthe sekunesikhathi eside benale nkinga. Uthe indlela amatekisi agcwala ngayo, ezinye izingane zilubhada ngonyawo zifike isikole sikade singenile. “Ayasisiza amatekisi ngoba isikole sikude kodwa sesiyasaba ngendlela isimo esiyisona. Akuphephile ukumpintshana kwezingane ngale ndlela, kungadaleka ngisho nezingozi. Nabo abanikazi bamatekisi bayasho ukuthi okwenzekayo akukho emthethweni kodwa ngeke bakwazi ukuthutha kaningi ngoba bazolahlekelwa yimali,” kusho uNkk Chonco. Uveze ukuthi kuyenzeka itekisi ngayinye ilayishe abafundi abangu-38. Utshele Isolezwe ukuthi ngesonto eledlule abanye abazali banikele emahhovisi omnyango eMgungundlovu beyobika lolu daba. “Bebefisa ukubonana nongqongqoshe ngoba sesihlulekile ukuthola usizo. Abakwazanga ukubonana nongqongqoshe kodwa udaba luyaziwa ngisho kubahloli. Sidinga okungenani amatekisi amathathu ukuze kuxazululeke le nkinga,” kusho uNkk Chonco. Okhulumela uMnyango wezeMfundo eKZN, uMnuz Sihle Mlotshwa, uthe: “Kuyiqininiso ukuthi isibalo sabafundi bakulesi sikole sesinyukile, lokhu okudala inkinga kwezokuthutha. Siyazama ngazo zonke izindlela ukuqhamuka nezinhlelo zokuxazulula le nkinga. Kumele sikuphawule ukuthi ukuxazulula le nkinga kulele nasesimeni sezimali.”