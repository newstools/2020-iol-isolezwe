Isolezwe lithinte iDurban University of Technology (DUT), iNyuvesi yaKwaZulu-Natal ne-University of South Africa (Unisa) ukuthola ukuthi zingakanani izicelo ezifakiwe kulezi zikhungo. UNksz Noxolo Memela ophethe ezokuxhumana eDUT uthe ziwu-114 823 izicelo abazithole kwizitshudeni ezifuna ukungena kule nyuvesi kodwa banezikhala eziwu-8 536 kuphela zabazokwenza unyaka wokuqala. Uthe imali yokubhalisa wuR4 200 kanti kuqala ukubhaliswa namuhla kuze kuvalwe ngoJanuwari 31. Uthe izicelo eziningi abazitholile ngezezitshudeni ezifuna ukwenza iNational Diploma: Drama and Production Studies, National Diploma: Shipping and Logistics, Bachelor of Health Sciences: Radiography Diagnostic, National Diploma Management Sciences: Human Resources Management neNational Diploma: Business and Information Management. Uthe ngeke bazimukele izitshudeni ezizozifakela bukhoma izicelo zokufunda ngoba sekuvaliwe ukucela izikhala. Ucele izitshudeni ezifuna ukuba sohlwini lwabalinde izikhala zokufunda ukuthi zingene ekhasini laseDUT elithi www.dut.ac.za ukuze zigcwalise ifomu lokubuza ngezikhala. E-Unisa bathe bathole izicelo eziwu-809 262 sebecubungule u85% wazo. Baveze ukuthi banezikhala eziwu-376 000, okukhona kuzo u-125 887 obekelwe abazofaka izicelo zokufunda kule nyuvesi okokuqala. Kuyaziwa ukuthi kuvamise ukuba nolayini abade e-Unisa kanti kulokhu bathe izicelo zizofakwa kulezo zifundo ezisanesikhala, bacela izitshudeni ezifake izicelo online ukuvakashela ku-www.unisa.ac.za. Bathe ukubhalisa kuqale ngoJanuwari 3 kuzovalwa ngoJanuwari 24 kulabo abafuna ukwenza ama-undergraduate qualifications. Izitshudeni zigqugquzelwe ukuthi zivakashele ama-self-help centres avulwa ngo-08:00 ekuseni avalwe ngo-3.30 ntambama phakathi nezinsuku bese evula ngo-8 ekuseni avalwe ngo-11.30 emini yasekuseni ngoMgqibelo. ENyuvesi yaKwaZulu-Natal bathole izicelo eziwu-106 270 yize benezikhala eziwu-9 043. Bathe ngoNovemba 15 bavale izikhala eziwu-6 100 kanti ezinye izikhala zizovalwa manje njengoba sekuphume imiphumela yezitshudeni akade zenza * -matric. Bacele abafake izicelo zokufunda kule nyuvesi ukuthi babheke ukuthi bayamukelwa ngokuvakashela kwi-website ethi http://saa.ukzn.ac.za/Status-Check-Accept-Offer. Bayakwazi nokushaya ucingo ku-031 260 2212 ukubuza ngezicelo zokufunda. AbeNyuvesi yaKwaZulu-Natal bathe ngeke bazamukele izicelo ezizofika kamuva ngoba vele sebethole izicelo eziningi zabafuna ukuba yizitshudeni.