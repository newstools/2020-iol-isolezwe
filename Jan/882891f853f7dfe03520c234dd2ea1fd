Le ndoda eneminyaka engu-33 iboshwe ngoLwesihlanu olwedlule ngesikhathi abaphenyi basePlessislaer bephenya ngecala lokubulala kwaPata, eMgungundlovu. Kuthiwa ngoDisemba 26 nyakenye ngabo-2 ezintatha uMnuz Menelisi Mnikathi (42) wabulawa ngokugwazwa ngesikhathi eseMaqeleni, eMbali. Kuthiwa wagwazwa esifubeni, washona esendaweni yesehlo. Kwavulwa icala lokubulala esiteshini ePlessislaer. Okhulumela amaphoyisa KwaZulu-Natal, uCaptain Nqobile Gwala, uthe ithimba lamaphoyisa liye endlini kamsolwa, lazazisa ukuthi lingobani. Omunye wabebesendlini uphumile wabaleka, ephethe isibhamu. Amaphoyisa kuthiwa amjahile, kwaba nokudubula. Umsolwa udubuleke emlenzeni, waboshwa, watholwa nesibhamu esinezinhlamvu ezintathu okungekho emthethweni. Umsolwa obefunwa ngamaphoyisa, kuthiwa usagcwele amathafa, angaboshwa noma yinini. UKhomishana wamaphoyisa esifundazweni, uLt General Khombinkosi Jula uthe isibhamu esitholwe ngamaphoyisa sizoyohlolwa ukuze kubhekwe ukuthi asikaze yini sisebenze ukwenza ezinye izigameko zobugebengu.