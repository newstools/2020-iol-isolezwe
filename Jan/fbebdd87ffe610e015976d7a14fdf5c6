Umthombo ohlebele Isolezwe uthe laba ababili kusolwa ukuthi bebethengwe ngabathile ukusoconga owesilisa okuthiwa uphilisa kanzima abashayeli bamaveni abathutha impahla abama ngaphandle ezitolo zaKwaMamdekazi ngaphandle KwaNdengezi. Lo mthombo uthe lo wesilisa (ongeke adalulwe) uze athengelwe izinkabi nje, kungenxa yokuthi usephilise abashayeli bamaveni lubhujozi, ebakhokhisa isamba semali enguR5 000 njalo ngoLwesihlanu ngokuma eduze kwezitolo ngenhloso yokulayishela abathengi impahla yabo. “Abanikazi balawa maveni adume ngezingqoshi baziqalela lo msebenzi. "Kuthe uma ubonakala uyimpumelelo, kwase kuqhamuka lo mlisa waseqala uhlelo lokuthi bamkhokhele imali njalo ngoLwesihlanu ngokulayishela kwabo abantu impahla yabo abazithenga kulezi zitolo,” kusho lo mthombo. Uthe ngenxa yokusatshwa kwakhe, abamaveni kusolwa ukuthi bathathe isinqumo sokuthi bamthengele izinkabi ukuze zimgudluze okuthe ngesikhathi abasolwa ngobunkabi sebemlalele unyendle, kwakhona abamluma indlebe, wabe esethinta amaphoyisa. Okhulumela amaphoyisa KwaZulu-Natal, uCaptain Nqobile Gwala, uthe amaphoyisa athole ulwazi ngabasolwa abebehlome ngezibhamu abebehamba ngemoto emgwaqweni i- Old Richmond. “Ngesikhathi amaphoyisa eqhuba umsebenzi wawo eZwelibomvu, abone imoto ebinalaba basolwa abebechaziwe. "Amaphoyisa azame ukuyimisa kodwa yadlubulundela. Abasolwa abebephakathi badubule babhekisa emaphoyiseni, amaphoyisa aphendula ngenganono,” kusho Captain Gwala. Uthe kulokhu kudubulana kwabasolwa namaphoyisa, bobalili abasolwa, abaneminyaka eko-30 ubudala, basale enkundleni. Uthe kutholakale izibhamu ezimbili ezingekho emthethweni nezinhlamvu ezingu-15. Uveze ukuthi uphenyo lwamaphoyisa luveze ukuthi omunye wabasolwa oshonile umataniswa namacala amane okubulala nayisithupha okuzama ukubulala enzeka KwaDabeka.