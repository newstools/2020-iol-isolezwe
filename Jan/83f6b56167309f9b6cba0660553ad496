Okhulumela amaphoyisa KwaZulu-Natal, uColonel Thembeka Mbele, uthe amaphoyisa abeqhuba umkhankaso wawo wokukhuculula eCato Manor ngesikhathi evundulula izibhamu ezintathu kwaboshwa abasolwa abathathu. “Umkhankaso wamaphoyisa uqale emjondolo eMazenzeni, eCato Manor, wadlulela eFasttrack East, eWiggins nokuyilapho kuboshwe khona abasolwa ababili abaneminyaka engu-32 abatholwe nezibhamu ezimbili ezingekho emthethweni nezinhlamvu,” kusho uColonel Mbele. Uthe omunye walaba basolwa ubefunwa uthuli ngamaphoyisa ngamacala okubamba inkunzi eMayville naseMbilo. Uthe amaphoyisa aphinde abopha omunye umsolwa ona-47 emjondolo yaseNkanini emgwaqweni uBlinkbonie oseCato Manor, naye utholwe nesibhamu esingekho emthethweni nezinhlamvu. “Lo msolwa ubefunwa ngamaphoyisa njengoba emataniswa nezenzo zokubanjwa kwenkunzi eMayville naseMbilo. Amaphoyisa ashaqe uqhwasha nezinhlamvu ezingu-37,” kusho uColonel Mbele. UKhomishana wamaPhoyisa KwaZulu-Natal, uLt General Khombinkosi Jula, ukwemukele ukuboshwa kwabasolwa. “Sinxusa umphakathi ukuthi ungavumeli izigelekeqe zihambe ngokukhululeka ezindaweni zawo, awubike emaphoyiseni,” kusho uJula.