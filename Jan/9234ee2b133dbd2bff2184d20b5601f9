UDe Ruyter usho lokhu ekhuluma neBusiness Day lapho ethe makuphela uJanuwari uzohlangana nebhodi ye-Eskom ayitshele ngezinhlelo zakhe zokuguqula isimo. Okwamanje izinyunyana ezikhuluma kakhulu ngodaba lwe-Eskom okuyiNational Union of Metalworkers of South Africa (Numsa) neNational Union of Mine Workers (Num) zithe zizomqapha ngeso lokhozi zase zimnxusa ukuthi angaluvumi uhlelo lokuthenga ugesi kubakhiqizi abazimele. Ngakolunye uhlangothi i-ANC ithe ayinankinga nokuthi osomabhizinisi bazikhiqizele ugesi wabo nokuthi omasipala bathenge ugesi ezinkampanini ezizimele (Independent Power Producers). UNobhala Jikelele we-ANC, uMnuz Ace Magashule, uthe omasipala abangakwazi ukwenza imali kufanele balekelelwe ezingqinambeni ababhekene nazo okubalwa kuzo isikweletu sika-Eskom. I-Eskom ibikweletwa * -R26.4 billion womasipala ngoSepthemba wonyaka odlule, kulindeleke ukuthi lesi sikweletu sifinyelele kuR30 billion kwikota yokuqala yalo nyaka. UMnuz Enoch Godongwana, uSihlalo wohlaka olubhekelele uguquko kwezomnotho kwi-ANC, uthe uma izinkampani ezizimele zikhiqiza ugesi kusho ukuthi i-Eskom izokwazi ukulungisa ingqalasizinda yayo. Uthe kufanele kubhekwe kahle imithetho ukuze abakhiqiza ugesi ngokuzimele bakwazi ukwenza lokho ngaphandle kokuphula umthetho nokuthi omasipala abaneÂ­mali bazithengele ugesi.