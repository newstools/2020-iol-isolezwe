UMnyango wezeMpilo KwaZulu-Natal umemezele ukumiswa kwalaba bahlengikazi ngempelasonto emuva kokuthi uNgqongqoshe walo mnyango uNkk Nomagugu Simelane-Zulu ejube inhloko yomnyango uDkt Sandile Tshabalala ukuthi inikeze umbiko mayelana nalolu daba. Lokhu kulandela udaba olube ngundabamlonyeni ngesonto eledllule lapho umshayeli wetekisi uMnuz Nhlonipho Zulu (31) waseRichards Bay ezithole esenengcindezi yokusiza umgibeli wakhe uNksz Ntombenhle Mthethwa (22) ohlaselwe wukusikwa besendleleni ebheke kwaNongoma ngemuva kokuthi abahlengikazi kulo mtholampilo bemxoshile bethi uyatefa. Okhulumela umnyango uNksz Noluthando Nkosi, uthe ungqongqoshe uyakwemukela ukumiswa okwesikhashana kwalaba bahlengikazi. "Ungqongqoshe uthe lolu phenyo luyisifundo kubona bonke abasebenzi bomnyango ukuthi bangahlukumezi iziguli,” kusho uNksz Nkosi. Uthe abasebenzisa izikhungo zezempilo noma iziguli ezingaphatheki kahle ezikhungweni zabo zingakwazi ukuxhumana nezikhulu eziphezulu kulezo zikhungo, waveza ukuthi izinombolo zezikhulu eziphezulu kuzona zonke izikhungo zezempilo ziyatholakala ezinkundleni zokuxhumana zalo mnyango. Inyunyana yabahlengikazi i-Democratic Nursing Organization of South Africa i-DENOSA, igxeke ekubize ngokuhlulelwa kwamalungu ayo ezinkundleni zokuxhumana nakwabezindaba ngaphandle kokutholakala komnyombo ophelele walolu daba. Iphinde yagxeka umnyango ngokuhluleka wukusondela ngokushesha uma abahlengikazi benenkinga, yathi umnyango ugijima kakhulu kuphela uma kunemibiko yokuhlukumezeka kwelungu lomphakathi. Ngesikhathi Isolezwe lithinta unobhala wale nyunyana KwaZulu-Natal uMnuz Mandla Shabangu uthe kuyabakhathaza okushiwo ngabantu ngamahlebezi okuthi lo wesifazane akazange aluthole usizo emtholampilo kwazise bona njengenyunyana sebeyile kokhuluma namalungu abo ukuzwa ngokwenzekile. “Ngamampunge ukuthi abazange basinikeze usizo isiguli, basihlola bathola ukuthi isikhathi saso sokubeletha asikafiki,” kusho uShabangu. Khonamanjalo zikhona izinhlelo zokubonga isenzo sobuqhawe esenziwe wumshayeli. Usihlalo wenhlangano yosomatekisi iSouth African National Taxi Council KwaZulu-Natal uMnuz Boy Zondi ukuqinisekisile ukuthi kukhona okuzokwenzelwa uZulu ngobuqhawe bakhe bokusindisa impilo yosana nonina.