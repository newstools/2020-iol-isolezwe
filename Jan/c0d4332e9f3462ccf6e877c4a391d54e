KUBAMBEZELEKE ukubhalisa e-Unisa eThekwini kuteleka izitshudeni nabasebenzi, ezitelekeni ebezenzeka kuzwelonke, izolo. Izisebenzi zakule nyuvesi ezweni lonke, ezingaphansi kwenyunyana iNational Education, Health and Allied Workers’ Union (Nehawu), zikhala ngamaholo, izimo okusetshenzwa ngaphansi kwazo nokunikezwa kwezinkampani zangaphandle umsebenzi. Okhulumela iNehawu kuzwelonke, uMnuz Khaya Xaba, uthe umqashi akakahlangabezani nezimfuno zabasebenzi. “Sifuna abasebenzi banyuselwe amaholo ngo- 9%. Kodwa umqashi ubeke u-6% etafuleni. Izimo abasebenzi abasebenza ngaphansi kwazo azigculisi. Kwezinye izindawo kunezakhiwo ezindala ezingekho esimeni. Ukuqashwa kwezinkampani zangaphandle ukwenza imisebenzi yasenyuvesi nakho sifuna kuphele,” kusho uXaba. Ngakolunye uhlangothi izitshudeni zona zivale umgwaqo odlula emasangweni enyuvesi zikhala ngezinkinga ezibhekene nazo zokubhalisa njengoba kuqale unyaka. US’fundo Sabela, ongomunye wabaholi bezitshudeni ophikweni iSimiso Nkwanyana, eThekwini uthe ukubhikisha kwabo akuhlangene nesiteleka sabasebenzi. “Sifuna izitshudeni ezingakwazi ukubhalisa ngenxa yokuthi zibanjelwe imiphumela yazo ngoba isikhwama sabafundi iNSFAS singakhokhile, zinikezwe imiphumela yazo. Futhi sifisa izingxoxo phakathi kwabaphathi be-Unisa nabasebenzi zisheshe ngoba zibambezela uhlelo lokubhalisa” kusho uSabela. Umengameli womkhandlu wezitshudeni e-Unisa KwaZulu-Natal, uLungelo Nhlabelo, uthe isigungu esiphezulu sabaholi bezitshudeni enyuvesi sizoba nesithangami nabezindaba namuhla ukucacisa konke okufunwa yizitshudeni. Okhulumela i-Unisa eKZN, uMnuz Siyabonga Seme, uthe bazitholile izikhalo zezitshudeni, inyuvesi iyazama ukwenza izinhlelo zokulekelela izitshudeni ezingakwazi ukubhalisa ngenxa yokungakhokhelwa yiNSFAS. Okhulumela amaphoyisa KwaZulu-Natal, ukuqinisekisile ukuthi akukho mpahla elinyaziwe ngesikhathi izitshudeni zibhikisha, amaphoyisa akwazile ukudambisa isimo. Ihhovisi likaNgqongqoshe uDkt Blade Nzimande wezeMfundo ePhakeme liphendulile ezimfunweni zenhlangano yezitshudeni. UNzimande uvumile ukuthi izitshudeni kumele ziyithole imiphumela yazo noma ngabe zikweleta isikhungo, ukuze zikwazi ukuyisebenzisa ukufuna umsebenzi noma ukuqhubeka nemfundo yazo. “Ngizoludingida lolu daba nabamanyuvesi akuleli,” kusho uNzimande esitatimendeni. Unobhala-jikelele weSouth African Unions of Students (Saus) uLwandile Mtsolo, uthe okunye okuvele ezimpendulweni zikaNzimande sebekucubungulile, okuningi abavumelani nakho, basazoqhubeka nokuteleka kuze kube izinto abazifunayo ziyenziwa. Uthe sebekhathele wukuthenjiswa izinto ezingafezwa. “Lapho ngibona ukuthi siyavumelana nongqongqoshe yisodabeni oluthinta ukuvulwa kabusha kokufakwa kwezicelo zezitshudeni ebezingakwazanga ukufaka izicelo kodwa esezithathiwe emanyuvesi futhi ezihlangabezanayo nezidingo ezifunwa ngamanyuvesi,” kusho uMtsolo. Uthe odabeni oluthinta izindawo zokuhlala izitshudeni, umnyango wakhuluma ngohlelo olubizwa ngeStudent Housing Infrastructure Programme, ngakho beyizitshudeni bayafisa ukwazi ukuthi uhlelo seluhambe igxathu elingakanani uma kubhekwa emuva eminyakeni emithathu edlule. Ngokwesitatimende sehhovisi likaNzimande, ihhovisi likaMgcinimafa kazwelonke selibeke eceleni imali enguR596 million ukubhekana nohlelo onyakeni wezimali u-2018/2019 no-2019/2020. E-University of KwaZulu-Natal kugcine sekuphoqa izolo ukuthi kumiswe ukubhalisa ngenxa yesiteleka sezitshudeni ebezikhala ngokunqatshelwa ukubhalisa ngoba zikweleta. Okhulumela i-UKZN, uMnuz Ashton Bodrick, uthe abaholi bezitshudeni bafuna ukuthi inyuvesi yamukele zonke izitshudeni ezinemindeni ethola imali engaphansi kuka- R350 000 ngonyaka, ngaphandle kokuthi zikhokhe imali yokubhalisa. “Inselelo esibhekene nayo ngeyokuthi u-78% wezitshudeni ezibhalisa kule nyuvesi zivela kulawa makhaya. Isikweletu sabafundi singuR1.7 billion kodwa siyaqhubeka nokuqhamuka nezindlela ezizoqinisekisa ukuthi asikho isitshudeni esikhokha yonke imali esiyikweleta inyuvesi, ngaphambi kokuba sibhalise,” kusho Bodrick.