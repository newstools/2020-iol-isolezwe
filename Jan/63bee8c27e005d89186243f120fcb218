Umseshi uConstable Direshen Govender osebenzela esiteshini saseBerea, udedelwe yiNkantolo yeMantshi yaseChartsworth ngoLwesithathu. Uboshwe esemsebenzini ngoLwesibili ngo-11 ebusuku ngamaphoyisa aseChartsworth. Umthombo weSolezwe osondelene naleli cala, uthe ithimba lamaphoyisa elilwa nokusetshenziswa kwezidakamizwa belizulazula ngasemzini wosolwa ngokushushumbisa izidakamizwa kanti lizobona umsolwa obehlezi emotweni empunga. “Aya kule moto amaphoyisa acela ukuyisesha. Athola iwunga abe esebopha uGovender wabekwa icala lokutholakala nezidakamizwa,” kusho umthombo. Kule moto kwatholakala namadokodo amane okuthe uma ephonswa imibuzo ngawo uGovender, wathi ubekuleya ndawo ezobhala izitatimende. Umthombo uveze ukuthi uGovender ufikile esiteshini samaphoyisa eBerea izolo kodwa akahlalanga isikhathi eside waphinde wanyamalala.