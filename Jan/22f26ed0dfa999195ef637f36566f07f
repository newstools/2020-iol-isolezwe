Abakwa-Eskom bafake isitatimende izolo kwi-Twitter, esiveza ukuthi ugesi uzocinywa ngokwesigaba sesibili kuze kube wuMsombuluko (namhlanje) ekuseni. Abantu bazwakalise ulaka lwabo, abanye baze babachapha ngenhlamba abakwa-Eskom. Esitatimendeni abakwa-Eskom bathe: “Ugesi ungaphansi kwengcindezi, yingakho kuzoba nokucishwa kusukela ngo- 8 ekuseni namhlanje (izolo), kuze kube kusasa (NgoMsombuluko) ngo-5 ekuseni,” Kwi-Twitter abantu bakuleli bebevutha bengabaselwe. UKay, @kopano_1 uthe: “Kodwa yini niqambe amanga esizweni, nithi ngeke kucinywe ugesi phakathi kuka-Disemba 17, 2019 noJanuwari 13, 2020, kunjani manje,” UBentLFC @BrentV-RSA uthe: “Kungani ningakhulumi iqiniso kanye nje, nivele nisitshele ukuthi ugesi uzocinywa ngokwesigaba sesibili unyaka wonke ngoba nilokhu nithi nizowucisha kuyoze kube kusasa, sikhathele B%#*&.” Sakmen @SakmenSA uthe: “Nithi ukucinywa kukagesi kuzoqala ngo-8 ekuseni namhlanje (izolo), kodwa eSoshanguve kusukela izolo ebusuku ugesi awukho, namanje ekuseni awukho. Le nto yokucinywa kukagesi ilethelwe ukuzohlukumeza thina amalokishini.” USolomon Ngomane @ngomane_solomon uthe: “UCyril (Ramaphosa), waqamba amanga wathi ngeke ucinywe ugesi phakathi kuka-Disemba 17, 2019 noJanuwari 13. Ngicabanga ukuthi kumele axoshwe manje uPravin (Gordhan).” Esitatimendeni, abakwa-Eskom baqhube bathi, sekulungisiwe obekuyinkinga kwisiphehlimandla saseMedupi, kodwa basadinga ukubuyisela isimo kwesijwayelekile. “Ithimba lethu liyaqhubeka nokusebenza kanzima. Ngenxa yokungalungiswa kwezinto eminyakeni edlule, isimo singaphansi kwengcindezi. Sifisa ukukhumbuza amakhasimende ethu ukuthi ukucishwa kukagesi kuyalawulwa ukuze sizoqinisekisa ukuthi okoni izinto eziningi,” kusho abakwa-Eskom.  