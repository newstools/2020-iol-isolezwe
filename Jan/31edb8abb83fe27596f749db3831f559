ISITESHI samahhala i-etv sesimemezele ukuthi kuphelile ngomdlalo ovutshelwe kuleli Isipho. Lo mdlalo obukhonjiswa ngo-6.30 ntambama uqale ukudlala ngoJulayi kanti ugcine ukudlala ngoDisemba 19. Esitatimendeni i-e.tv iveze ukuthi isinqumo sokuqeda ngawo isithathe ngokuvumelana nabakhiqizi bawo iHerbvision Multimedia neThe Ntintili Factory. Ngokwezibalo zokubukwa kwezinhlelo zethelevishini ezishicilelwa kwiBroadcast Research Council of South Africa, Isipho besingabonwa nangokhalo kwi-e.tv. Izinhlelo ezingu-20 ezivela khona ngezinababukeli abangaphezudlwana kuka-1.2 million. Izinhlelo ezincintisana nazo ezingena ngesikhathi esifanayo naso njengeSkeem Saam kwiSABC 1 sinababukeli abalinganiselwa ku-6.8 million. Umqondisi we-e.tv uMarlon Davids uthe isinqumo sokuqeda ngomdlalo basithathe ngemuva kwezingxoxo ezinde nababambisene nabo. Abadidiyeli bomdlalo uHerbert Hadebe noBusisiwe Ntintili bathe bekumnandi bengabadidiyeli abazimele. “Ithuba lokuxoxa izindaba ezigqugquzela ababukeli baseNingizimu Afrika nokudala amathuba omsebenzi emindenini yaseNingizimu Afrika wumsebenzi wethu.” Bathe leli thuba abalitholile libanikeza isibindi sokuqhubeka nokuthuthukisa abantu nokubamba iqhaza ekukhuliseni imboni yamafilimu nethelevishini. Lo mdlalo ubunabalingisi okubalwa kubo uNimrod Nkosi obedlala indawo ephambili, Thobani Nzuza, Xoli Zondi, Sparkly Xulu nabanye abaningi.