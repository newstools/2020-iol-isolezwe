UMnuz Sifiso Ngiba (45) uthe yena nomndeni wakhe onamalungu ayisihlanu sebephilisa okwezinyamazane kulandela ukungqongqiswa komuzi wakhe ngomlilo ngabantu abangaziwa. “Inkinga iqale ngo-2017 lapho kuqale khona kwafika ugandaganda wadiliza uhlangothi lwendlu ngingekho ngisemsebenzini. Ngaphambi kwalokho, bekunabantu abebelokhu befika benginqumela ugwayi katiki ukuthi angiphume ngoba lo muzi bawuthengile,” kusho uNgiba. Uthe ubesehlale iminyaka emibili nomndeni wakhe ngaphansi kophahla oludiliziwe ngoba engakwazi okumele akwenze. Emasontweni edlule ezihlalele endlini uthe kwangena amadoda amane abephethe izando athi azoqedela ukudiliza umuzi. Kuthiwa amadoda afike acekela phansi impahla endlini amshaya ethi akaphume endlini yawo. Uveze ukuthi ngesikhathi ebikela amaphoyisa amluleke ngokuthi athole indawo azogoba kuyo amadlangala nomndeni wakhe okwesikhashana ngesikhathi kusaphenywa. “Ngesikhathi ngibuya ngakusasa emuva kokutholela umndeni wami indawo lapho uzobhaca khona, ngifike yonke impahla yami nendlu kungqongqiswe ngomlilo,” kubalisa uNgiba. Yize ethi usalinde uphenyo lwamaphoyisa ngalolu daba kodwa uthi usola umuntu owamdayisela indlu ngokuqhuba umkhankaso wokumcekela phansi njengoba eveze ukuthi usanqwahe netayitela. UNgiba uthe uthenge lo muzi uyizindonga ngo-2013 obudayiswa ngoR200 000. wagcina ekhokhe uR120 000. “Ngesikhathi sengiqoqe uR80 000 osele, ngixhumanile nomdayisi ukuthi sihlangane angilungisele itayitela bese ngimnika imali esele kodwa obelokhu ebika lokhu nalokhuya engaphumeli obala. “Kusuka lapho baningi abafikile bengitshela ukuthi indlu bayithengile abanye bengilwisa bethi nginqwahe nomuzi wabo,” kusho uNgiba. Uthe izingane zakhe sezifunda kabuhlungu kangangoba lapho bebhace khona basebenzisa igumbi elilodwa bebahlanu. Ngesikhathi Isolezwe lithinta uMnuz Njabulo Magubane okunguyena owathengisela uNgiba indlu, ukuphikile ukuthi kukhona akwaziyo ngezigameko zokuhlaselwa nokucekelwa phansi kwempahla yalo mndeni. UMagubane ozibize ngosomabhizinisi usole uNgiba ngokucekelwa phansi kwendlu ngoba efuna ukudatshukelwa abukwe njengomgilwa. Uthe ucabanga ukuyomvulela icala ngokushisa indlu yakhe (uMagubane) kwazise akaqedile ukukhokha njengesivumelwane abasenza ngo-2012 bethengiselana ngendlu. Ebuzwa mayelana netayitela okuthiwa unqwahe nalo, uMagubane uyalele intatheli ukuthi icwaninge incwadi yesivimbelo eyenziwa uNgiba, wathi izimpendulo izozithola kuyo. Uthe le ncwadi iveza ukuthi isikhathi sikaNgiba sokuthi ehlale kulo muzi siphela kulo nyaka ngakho uNgiba ubonile ukuthi isikhathi siyamphelela wanquma ukuyicekela phansi ukuze kube sengathi ubehlaselwa. Ngokwencwadi yesivimbelo eyenziwa ngo-2017 ezophelelwa yisikhathi ngoFebhuwari, 2022 Isolezwe elinayo ikhophi yayo, yenqabela uMagubane ukuthi asondele eduze kwalo mndeni noma awukhiphe kule ndlu. Okhulumela amaphoyisa eKZN uColonel Thembeka Mbele uthe kuvulwe icala lokushaya esiteshini KwaDabeka. Kuphinde kwavulwa icala lesibili ngoJanuwari 7 lokucekela phansi impahla emva kokushiswa kwendlu.