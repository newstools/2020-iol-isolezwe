UMENGAMELI we-ANC, uMnuz Cyril Ramaphosa useyalele abaphathi benkampani ephehla ugesi, i-Eskom, ukuthi balungise iziphehli ngokukhulu ukushesha ngoba zindala futhi ziyimbangela yokucima kukagesi. URamaphosa ubekhuluma emcimbini we-ANC wokugubha iminyaka engu-108, iJanuary 8th Statement obusenkundleni yezemidlalo eKimberly, eNorthen Cape izolo. Udaba lokucima kukagesi ngenhloso yokuwonga, luyindaba egudwini kulezi zinsuku. ‘’Ukucima kukagesi kunomthelela ongemuhle empilweni yabantu abaningi ezweni lethu futhi ibeka engcupheni impilo yabantu abalashwayo ezibhedlela. Siyalele i-Eskom ukuba ibheke indaba yeziphehli, zilungiswe ngoba zindala, zidala ukuthi kucime ugesi,’’ kusho uRamaphosa. Uqinisekise isizwe ukuthi i-Eskom ngeke idayiselwe abazimele kodwa izokwesekwa ukuthi yenze kangcono. Uthe i-Eskom yinkampani enkulu kabi ukuthi ingawa kalula nje futhi uhulumeni ngeke akuvume lokho. Umemezele ukuthi kunethimba eliholwa yiphini likamengameli, uMnuz David Mabuza, elibheka izindaba ze-Eskom. Uthe konke lokhu kufanele kwenziwe ngokushesha ngoba isikhalo sabantu ngokucima kukagesi sizwakele. URamaphosa uphawula ngo-Eskom nje, kusanda kwesula uMnuz Jabu Mabuza usihlalo webhodi le-Eskom. Kayisalanga ngaphandle indaba yokubuyiswa komhlaba ngaphandle kwesinxephezelo athe uRamaphosa abakhohlwanga yiyona futhi kukhona okwenziwayo ngayo. Ugcizelele ukuthi umhlaba uzobuyiswa kodwa kube kugadiwe ukuthi kakuphazamiseki ukukhiqizwa kokudla ezweni. Uthinte nendaba yokudalwa kwamathuba omsebenzi, okungenye yezinto ezihlupha kakhulu abantu bakuleli.