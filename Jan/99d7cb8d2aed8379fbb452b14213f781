UBHEKENE nengwadla uMvikeli woMphakathi njengoba abakwaSars beqale uphenyo ngokuthinta ukukhokha kwakhe intela kusukela ngo-2011. AbakwaSars bacele ukuba alethe zonke izincwadi ezithinta imali, imiholo yakhe, imali evela kumabhizinisi akhe nokunye. Okhulumela u-Advocate Busisiwe Mkhwebane, uMnuz Oupa Segalwe, ngoMgqibelo uthe u -Advocate Mkhwebane ukholelwa wukuthi isenzo sabakwaSars esokumhlasela ngenxa yokuthi khona izinto aziphenyayo. Wengeze ngokuthi u-Advocate Mkhwebane unqabile ukunikeza oKlebe isitatimende, wathi basebenzisa ukuba negunya lokuphenya icala elingenamsebenzi. Lokhu kulandela ukuba esikhathini esingangenyanga oKlebe beye ku-Advocate Mkhwebane befuna isitatimende mayelana necala lokudicilela phansi nokuphazamisa ukusebenza koMbuso alivulelwa wu-Advocate Paul Hoffman ngo-Agasti. UHoffman, uke wacela neLegal Practice Council (LPC), ukuba ikucabangisise ukuba imsule ohlwini lwama-Advovate, u-Advocate Mkhwebane. Ingcindezi ku-Advocate Mkhwebane iqale ngesikhathi uSomlomo wasePhalamende uNkk Thandi Modise evumela ukuba kuqhutshekwe nohlelo lwesiphakamiso sokuzama ukuba asuswe esikhundleni. Encwadini ebhalwe yisikhulu sabaphenyi uMnuz Charles Makola, nemenenja ephethe lolu phiko uMnuz Matimba Macebele kwaSars, bacele isitatimende sika-Advocate Mkhwebane sasebhange ngisho nakuma-akhawunti aphesheya. Unikwe izinsuku ezingu-21 zokuphendula, okusho ukuthi koze kushaye uFebhuwari 19 nonyaka.