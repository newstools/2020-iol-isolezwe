UMnuz Sthembiso Mnyandu (38), ubulawe nomzala wakhe behamba naye ngemoto, uMnuz Mandela Gcwensa (42) ngoLwesihlanu. Esigamekweni kusinde abafowabo bakaMnyandu ababili, abasalaliswe esibhedlela. Ngokuthola kweSolezwe bebehamba emgwaqweni owubhuqu eNgonyameni ngesikhathi abesilisa abangaziwa bethushuka ehlathini, baqala babadubula. Abasolwa babe sebebaleka endaweni yesigameko, behamba ngemoto engaziwa. UMnyandu ungumnikazi wamatekisi ahambela eSiphingo naseNgonyameni. Kunezinsolo eziqinile ukuthi kubangwa umzila phakathi kwabo nabahambela emzileni waseMNR, eMlaza. Ukudutshulwa kukasomatekisi kwenzeke emva kokubulawa kukaMnuz Mdu Njongwe-Xaba (61), okwenzeka ngoLwesine, eSiphingo. Udadewabo kamufi, uNksz Samke Mnyandu, uthe abasazi isizathu sokubulawa kukamfowabo nomzala wabo kodwa bekungekhona okokuqala ehlaselwa. “Sekukaningi bemhlasela, bezama ukumbulala umfowethu. Ngiyacabanga ukuthi bekuyisigameko sesine lesi bemdubula. Kulokhu bamdubule ehamba nabafowabo nomzala wethu naye oshonile kulesi sigameko. Asazi ngempela ukuthi kwenzakeni ngoba mina ngafonelwa ukuba ngibuye ekhaya, ngafica izindaba zokuthi udutshuliwe. Kunzima kakhulu,” kusho uNksz Mnyandu. Uthe umfowano ubenamatekisi amane, ahambela umzileni waseSiphingo naseNgonyameni. Ngokwabo bewumndeni bafuna abasolwa abenze lokhu baboshwe. Imenenja ehhovisi leSantaco eKZN, uMnuz Sifiso Shangase ithe baphoxekile ngokwanda kwezigameko zokubulawa kwabantu kule mboni. “Sididekile futhi siphoxekile ukuthi kumele senzenjani kule mboni ukuze kuphele ukubulawa kwabantu. Sivela esigamekweni saseCator Ridge lapho kubulawe khona abantu abathathu, bedutshulwa etekisini. Igazi nje liyachitheka kule mboni okuyinto esiyigxeka kakhulu. Sifisa abanolwazi betshela amaphoyisa, ukuze kuboshwe ababulali bese bona besiholela kubantu abasuke bebathumile,” kusho uShangase. Uthe bazama izinto eziningi ukuletha uzinzo njengokufaka ezemidlalo ematekisini kodwa kubukeka kufana nokuthela amanzi emhlane wedada. Okhulumela amaphoyisa KwaZulu-Natal, uColonel Thembeka Mbele, uthe amaphoyisa aseBhekithemba avule amacala amabili okubulala nawokuzama ukubulala, basaphenya kodwa akekho oseboshiwe.