ULungelo Ntuli (25) waseMlaza kwa-AA udutshulwe ngamaphoyisa ngoMgqibelo abebizwe wumndeni ukhala ngokuthi uyawuhlasela. Ngokuthola kwelungu lomndeni elicele ukuba igama lalo ligodlwe ngenxa yobucayi bodaba, bona bebengafuni ukuba amaphoyisa amdubule kodwa bebecela ukuba amlawule ukuze ayiswe esibhedlela athole usizo. “Asijabulile neze ukuthi amaphoyisa amdubulile, aze amdubula kane pho. Ambulale sibuka. Bekunganani nje ukuthi amdubule noma yisemlenzeni kodwa angambulali. Amaphoyisa afike lapha ebizwe wumndeni ngoba umufi ubenodlame. Siwatshelile ukuthi akaphilile ekhanda, sidumele uma sekuphetha ngokuphuma kwesidumbu,” kusho ilungu lomndeni. Umufi kuthiwa wayekade ephile saka. Uqale ukugula ngekhanda esefunda uGrade 11. Elandisa Isolezwe owomndeni uthe kushayelwe ucingo esiteshini samaphoyisa becela usizo emuva kokuthi umufi egwaze umfowabo ngommese engalweni. Kuthiwa amanye amalungu omndeni aze aziyela esiteshini eyolanda amaphoyisa ngoba esethintwe kane engafiki. Amaphoyisa kuthiwa ahambile nawo umndeni aya ekhaya. Ngesikhathi amaphoyisa efika, umufi kuthiwa ubesezivalele endlini yakhe. Umufi kuthiwa ugcine ephuma ngophahla lwendlu, wagxumela phezu kwephoyisa wabe eseligwaza ngawo ummese, lalimala ethangeni. Elinye iphoyisa kuthiwa libe selikhipha isibhamu ladubula lithi liyazivikela. Okhulumela amaphoyisa KwaZulu-Natal, uCaptain Nqobile Gwala, uthe: “Kuvulwe idokodo ngokushona komuntu necala lokuzama ukubulala. Icala liphenywa amaphoyisa aseBhekithemba,” kusho uCaptain Gwala. Khonamanjalo, amaphoyisa aseMlaza avule amacala amathathu okuzama ukubulala emuva kokuhlaselwa kwabesilisa abathathu kwa-M. Isolezwe lithole ukuthi bekunomhlangano womndeni ngesikhathi kufika umuntu owaziwayo emndenini wavulela ngenhlamvu. Kuthiwa kulimale nomakhelwane. Abalimele baphuthunyiswe esibhedlela isimo sisibi. UCaptain Gwala uthe amaphoyisa aseMlaza asaphenya ngalesi kodwa akekho osaboshiwe. Imizamo yokuthola ilungu lomndeni ukuba liphawule ayiphumelelanga.