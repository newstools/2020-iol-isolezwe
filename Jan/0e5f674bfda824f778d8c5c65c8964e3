U-Adv Mkhwebane uthe ukhathazekile ngemizamo yokumsusa esikhundleni futhi unovalo ngokuthi ngeke anikwe ithuba lokuba udaba lwakhe lubhekisiswe. “Nginikezwe iziyalo ukuthi lokhu akukho emthethweni. Ukuphasisa lo mthetho (wokususwa ngokwePhalamende) kwenza bangakwazi ukulalela izinhlangothi zombili,” kusho u-Adv Mkhwebane. Uthe unenkinga ngokuthi noSomlomo, uNksz Thandi Modise, akamazisanga ngesinqumo sakhe ukuze sizocutshungulwa. U-Adv Mkhwebane uthe wezwa kwabezindaba. “Ngimbhalele uSomlomo incwadi namhlanje (izolo) ekuseni, ngacela nempendulo. Ngicele ukuba lo mthetho awuvumile ukuba umiswe, kuze kube kulalelwa izikhalo zami. Ngifuna yonke into yenzeke ngendlela,” kusho u-Adv Mkhwebane. Uthe phezu kokuba isimo sinjena kodwa ngeke asule emsebenzini wakhe. “Ngeke ngisule emsebenzini wami. Ngizokwenza umsebenzi wami. Uma uhlelo lwasePhalamende lugcina ngokuba ngisuswe emsebenzini, lokho kobe kunguhlelo lukaNkulunkulu. Zonke izinsuku ngiyasebenza ukushintsha impilo yabantu,” kusho u-Adv Mkhwebane. U-Adv Mkhwebane uthe akukho akufihlayo ngodaba lokuphenywa ngentela ngabakwaSars. Ngakho ukanankinga ukuba aphenywe. “Ngifuna ukuqinisekisa abantu bakuleli ukuthi mina ngiyawuhlonipha umthetho futhi ngiyayikhokha intela njengawo wonke umuntu. Akukho engizokufihla futhi abaphenyi bakwaSars ngiyabamukela ukuba bangiphenye ngalolu daba. Ngizobambisana nabo,” kusho u-Adv Mkhwebane.