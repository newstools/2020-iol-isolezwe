UNkk Claudia Phumzile Mkhize (76), udutshulwe ekhanda ngabasolwa abangaziwa, okuthiwa bakhahlele isicabha. Umufi ungunina womkhulumeli weRoad Traffic Inspectorate KwaZulu-Natal, uNksz Zinhle Mngomezulu. Kuthiwa umufi ubeyedwa endlini ngesikhathi kuhlasela abasolwa. Elandisa Isolezwe uNksz Mngomezulu, uthe emzini kanina kunamakotishi egcekeni. “Omunye wabaqashile ubone amadoda amane ephuma ebaleka endlini, washayela ucingo udadewethu omncane. Sifike umama esevele eseshonile, endlini kukhahlelwe isicabha saphuka. Udutshulwe ekhanda, phansi kukhona amagobolondo ezinhlamvu ayisithupha,” echaza uNksz Mngomezulu. Uthe indlela adutshulwe ngayo unina, kuqhume ngisho iso. Ukhale ngesihluku abulawe ngaso njengoba ethe ubemdala, engeke akwazi nokulwa. “Kuyaxaka ngoba endlini akuthathwanga lutho. Sebengaze bambulale ngesihluku esingaka umama esezigugele. Bekunani nje ukumthusa noma ngempama kunokudutshulwa njengesigebengu,” kusho yena. Uthe okwamanje ngeke bazi ukuthi abasolwa bebezophanga yini njengoba kungathathwanga lutho. Ukhale ngobugebengu obudlangile endaweni njengoba kudutshulwe omunye wesilisa naye ongenelwe endlini, kwangathathwa lutho. Uveze nokuthi zikhona nezinye izigameko zobugebengu nokubulawa kwabantu endaweni eseduze nemijondolo, ebizwa ngokuthi yikwaJoe. Okhulumela amaphoyisa KwaZulu-Natal, uColonel Thembeka Mbele, uthe kuvulwe icala lokubulala eliphenywa esiteshini ePlessislaer, eMgungundlovu. “Owesifazane oneminyaka engu-76 utholakale kwakhe eseshonile ngezithuba zabo 11 ebusuku. Ubenenxeba lokudutshulwa esiphongweni,” kusho uColonel Mbele. UMnuz Siboniso Majola, oyikhansela kule ndawo, uthe ubebambeke emhlanweni omude, ubengakezwa ngesigameko. Uthe usazobuza emakomitini e-ward ukuthola eminye imininingwane. Ebuzwa ngezinye izigameko zobugebengu nokubulawa kwabantu, uthe azikho ezakamuva azaziyo endaweni. Ucele ukuthi iphephandaba libuye limthinte uma esethole abamakomiti, okuthe eseshayelwa ucingo lwangena kwi-voicemail.