UNGQONGQOSHE wezeMpilo kuleli uDkt Zweli Mkhize ngoMgqibelo uxwayise abantu ngokuhambela imingcwabo kulandela ukunyuka kwesibalo sabantu abaphethwe yiCovid-19 kuleli, nokushona kwabanye ababili osekubeke isibalo sabashonile ku-52. Isibalo sabahaqekile sinyuke ngo-251 kuleso ebesimenyezelwe ngoLwesihlanu sika- 2 783. Kuyaqala ukuthi isibalo sikhuphuke ngo-251 osukwini olulodwa kusukela kwabikwa ngomuntu wokuqala ohaqekile kuleli ngo-Mashi 5. UMkhize ube nomhlangano nabaholi bezifundazwe ngoMgqibelo lapho kuvele khona ukuthi kunezinkinga emajele ase-Eastern Cape kwaphinde kwavela nokuthi basengcupheni abahambela imingcwabo. "Sesikugcizelelile ukubaluleka kokuthi imingcwabo ihanjelwe yisibalo esincane sabantu ngoba izinto ezenziwa emingcwabeni zingasidalela izinkinga. Sikuqaphile ukuthu abantu abahambela imingcwabo (ngisho bengekho ngaphezulu kuka-50) bazifaka engcupheni yokuthola iCovid-19 ngenxa yezinto ezenziwa uma kufihlwa," kuchcaza uNgqongqoshe. UMkhize uthe ukuqhelelana kwabantu iyona ndlela ehamba phambili yokuqinisekisa ukuthi alisabalali igciwane. Uthe uma kufihlwa abantu bayabambana, bayakhalisana baduduzane, basebenzisa amathuluzi awodwa futhi babuye bageze izandla ebhakedeni elilodwa. "Sixwayisa abantu bakuleli ukuthi uma behambele imngcwabo benza lezi zinto basenkingeni yokutheleleka ngfeCovid-19. Iqiniso ukuthi kungenzeka ukuthi kukhona oyedwa oneCovid-19 emngcwabeni, abantu abangeke bazi ngaye. Uma singekho isidingo sokuthi uhambele umngcwabo siyacela ungayi. Uma uzoya sicela ulandele yonke imigomo yokuhlanzeka, ukuzivikela ngokuziqhelelanisa kanye nokufaka isifonyo," kusho uMkhize. UNgqongqoshe uthe sebebalelwa ku-108 021 abantu asebehlolelwe iCovid-19 kuleli.  