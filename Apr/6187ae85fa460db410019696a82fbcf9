UMnuz Siyabonga Mbambo (40), waseShane ngaphandle kwaseGreytown kodwa obesenomuzi eNtunjambili, kuthiwa udutshulwe kanye esifubeni wumyeni wentombi yakhe ngoba ecasulwa wukuthi uyiphelezele kuyokhulunywa udaba lwezingane. Isolezwe lithole ukuthi umufi ubephelezele intombi yakhe enguthisha iyokhuluma indaba yezingane zayo nomyeni asebehlala ngokuhlukana naye. Bebezokhuluma nosonhlalakahle. Isolezwe lithole ukuthi umyeni udinwe wathelwa ngamanzi ebona ukuthi inkosikazi okuthiwa banesikhathi bengahlali ndawonye ihamba nesoka layo. Kuthiwa ukhiphe isibhamu walidubula maqede waya esiteshini samaphoyisa esiseduze lapho kwenzeke khona isigameko wazinikela. Isolezwe lithole ukuthi yize umsolwa ebengakahlukanisi umshado nenkosikazi yakhe kodwa bebengasahlali ndawonye ngenxa yokungezwani. “Asazi kubangweni kodwa umyeni uvele wakhipha isibhamu wadubula ishende lenkosikazi. Asazi noma ucasulwe ukuthi belimphelezelile bezokhuluma udaba lwezingane zabo nosonhlalakahle,” kusho umthombo ocele ukungadalulwa. Udadewabo kamufi uNksz Dudu Mbambo, uthe kubashaqisile ukushona komfowabo ngale ndlela. “Sibone sekufika amaphoyisa la ekhaya ezositshela ukuthi ubulewe owesilisa ekade ephelezele intombi yakhe. Sishaqekile ngendlela abulawe ngayo. Intombi okuthiwa ibibangwa asiyazi, sazi onina bezingane zakhe. Umfowethu unezingane ezintathu. Sithole sekwenzeke lesi sigameko ukuthi kunothisha abethandana naye,” kusho uNksz Mbambo. Ephonswa imibuzo yiSolezwe uthe umfowabo wamgcina emngcwabeni obuseMsinga wesihlobo ehamba ngayo imoto kathisha. “Asazi ukuthi umyeni walo thisha kungani embulele umfowethu, sizwe nje kuthiwa umdubulile. Asizwanga noma baxabene noma kukhona ukuhilizisana okubekhona,” kusho uNksz Mbambo. Umufi kuthiwa ubengasebenzi kodwa ebamba amatoho. Imizamo yokuthola uthisha okuthiwa ubebangwa kulolu daba ayizange iphumelele njengoba inombolo yakhe ingazange itholakale izolo. Okhulumela amaphoyisa KwaZulu-Natal uCaptain Nqobile Gwala uthe: “Amaphoyisa aseKranskop aphenya icala lokubulala emuva kokuba owesilisa oneminyaka engu-40 edutshulwe edolobheni laseKranskop namhlanje (izolo). “Udutshulwe esifubeni, washonela endaweni yesigameko. Umsolwa oneminyaka engu-34 uboshelwe endaweni yesigameko waphucwa nesibhamu sakhe. Umsolwa uzovela maduze enkantolo yaseKranskop.”