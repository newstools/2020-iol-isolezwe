BATHELEKE ngezintatha kuleli ongoti bezempilo abangu-217 baseCuba ukuzolekelela abakuleli ukunqanda ubhubhane iCovid-19. Leli thimba lilandele ezithendeni zabanye abangu-20 baseCuba abathunyelwe umhlaba wonke jikelele ukulwa naleli gciwane.  Leli thimba libandakanya ongoti ezifweni ezithathelanayo, abazohambela emakhaya, onjiniyela nabagxile emkhakheni wezobuchwepheshe. UNgqongqoshe wezokuVikela kuleli, uNkk  Nosiviwe Mapisa-Nqakula, ubeyingxenye yekomiti longqongqoshe elamukele ithimba labazempilo baseCuba eWaterkloof Air Base. Utshele leli qembu ukuthi ukufika kwalo eNingizimu Afrika kusemqoka njengoba kuqondene nomgubho woSukulwe Nkululeko. "Ukube benginendlela, bengizonihola ngengoma, ngeculo elicumile eNingizimu Afrika elithi...Nginganibonga kanjani bantu baseCuba," kusho uNkk Mapisa-Nqakula kulabo ngoti baseCuba. Uhulumeni waseCuba akathumelanga abasebenzi bezempilo abangu-1 200 emazweni ase-Afrika nangamaCaribbean adla imbuya ngothi kuphela  kodwa nasemazweni anothile njengase-Europe, okubalwa kuwo ne-Italy ekhahlamezeke kakhulu yileli gciwane. Iziphathimandla zikahulumeni kaMengameli wase-US, uMnuz  Donald Trump unxuse izizwe ukuba zingabamukeli abasebenzi bezempilo baseCuba ngoba bayaxhashazwa, okuyinto iHavana ephikisene nayo. Isicelo se-US sivele sawela emhlabathini owugwadule ngoba izizwe ziwushaye indiva umyalelo wayo. Yize kunethimba elithunyelwe emazweni kodwa nakhona eCuba liyabhubha njengoba sekunabantu ababalelwa ku-1 337 asebehaqekile kwathi abangu-51 badlula emhlabeni. Yilona lizwe elinenqwaba yodokotela emhlabeni wonke jikelele futhi abagxile ekunqandeni ukusabalala kwezifo. IOL/RUETERS  