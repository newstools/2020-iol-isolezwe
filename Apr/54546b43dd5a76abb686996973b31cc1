Izolo, uMnyango wezokuThuthukiswa koMnotho, ezokuVakasha nezeMvelo KwaZulu-Natal uthumele isitatimende oveze kuso ukuthi bangu-11 abangabokufika kuleli ababoshwe izolo e-Trade Port Distribution Centre ePhoenix. Kuboshwe nemenenja yakhona. Abokufika kuvele ukuthi bebengenayo imvume yokusebenza kule ndawo. Kwenzeka lokhu nje Isolezwe ngoMsombuluko libike ngesigameko sasoThongathi lapho kuboshwe khona abangu-13 abebevalelwe efemini besebenza ngalesi sikhathi sikathaqa. Ababoshiwe bekungabokufika kuleli. UMnyango uthe ziyanda lezi zigameko futhi balokhu bezitholile izikhalo ezivela kumalungu omphakathi ngalezi zimo abantu abasetshenziswa ngaphansi kwazo. Umnyango uveze nokuthi usukuqaphelile nokuthi kunezitolo ezikhuphula amanani okudla. “Kuyanda ukubikwa kwezigameko lapho abezitolo bekhuphula amanani okudla e-KZN. Kuyanda nokubikelwa ngezigameko lapho abantu bevalelwa emafemini kuthiwe abasebenze. Siyabagxeka kakhulu abaqashi ngalokhu,” kusho isitatimende somnyango. Lo mnyango oholwa uNkk Nomusa Dube-Ncube uveze ukuthi uyazi ukuthi laba basebenzi baphoqwa ukuba balale edawonye endaweni abasebenzela kuyo nokungukuphula imithetho yokuba abantu bagweme ukusondelana ngenxa yegciwane i-Corona. Umnyango uthe uzoqhubeka uziphenye izinsolo ozitholayo ukuze abaphula umthetho baboshwe. Kulolu phenyo umnyango ubusebenzisana nababhekele ukulawulwa kwamabhizinisi, abavikela abathengi, uMnyango wezabaSebenzi, amaphoyisa, abezobuNhloli, amaphoyisa kaMasipala weTheku, aboMnyango wezaseKhaya nabanye. Ababoshwe izolo kulindeleke ukuba bevele enkantolo yaseVerulam namhlanje ukuzobhekana namacala, phakathi kwawo okubalwa elabokufika abakuleli ngokungafanele, ukuqasha abasebenzi ngokungekho emthethweni, ukuphazamisa imiyalelo yama-visa nelokutholakala nesibhamu esingenayo ilayisensi.