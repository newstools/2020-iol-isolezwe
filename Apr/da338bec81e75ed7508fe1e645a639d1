 UMHOLI we-EFF, uMnuz Julius Malema, usememezele ukuthi isikole esakhiwa yinhlangano yakhe sizoqanjwangesishoshovu somzabalazo, uNkk Winnie Madikizela-Mandela. Ekhuluma emgubhweni woSuku lweNkululeko namhlanje, uMalema uthe lesi sikole sizobizwa ngeWinnie Mandela Combined School Uthe inhlangano yakhe seyiwuthengile umhlaba futhi seyixhumene namalungu omndeni walesi sishoshovu ngokuqanjwa kwalesi sikole ngegama laso. Akanabanga ngemininingwane mayelana nokuthi isikole sizokwakhiwaphi kodwa emibikweni yaphambilini kwakuphakanyiswe ukuba sakhiwe e-Alexandra, eGoli. UMalema ugcizelele ukuthi isikole sizokwamukela abafundi abayiziqengqe eziqhamuka ezindaweni ezincishwe amathuba, izingane eziyizintandane ngenxa yengculazi nobubha. Eqhuba uthe isikole sabo sizokuba nezinsiza zezemidlalo ezisezingeni elicokeme futhi kufundise othisha abafunde baze bagogoda ezifundweni abangongoti kuzo. Ubuye waveza ukuthi sizobe silawulwa yisigungu sebhodi esizimele. "Siyethemba ukuthi sizogqugquzela iziqumama ezimnyama ukuba zisike iphethini kunokuba zichithe imali ekuthengeni izindiza nasekungcebelekeni eziqhingini...Imfundo yengane emnyama isemqoka,"kusho uMalema. UMalema waqala ukubikezela ngezinhlelo zokwakhiwa kwesikole ngesikhathi ekhethwa kabusha njengomholi we-EFF kwingqungquthela yokukhetha ubuholi ngoDisemba nyakenye. Engqungqutheleni, wathi i-EFF izokwakha izikole kungakapheli iminyaka emihlanu. Ngaleso sikhathi, wakhwela wadilika ezingquphungeni ezimnyama, okubalwa kuzo noMnuzÂ Patrice Motsepe noMnuz Robert Gumede ngokuhluleka ukwakhela abantu abampofu izikole. "Kufanele sakhe isikole esizimele esiphethwe yi-EFF. Sizokwakha isikole kule minyaka emihlanu ezayo futhi izingane zizofunda mahhala. Angiqondi ukuthi kungani uPatrice Motsepe engenaso isikole, angiqondi ukuthi kungani uRobert Gumede engenaso isikole esizimele, phezu kwezizumbulu zemali abanazo." "Uma sikwazi ukuqongelela uR32 million wokwenza le ngqungquthela phansi kwezinyanga eziyisishiyagalombili, kuchaza ukuthi singakwazi ukuqongelela imali eningi. Sizoqasha othisha abamnyama abasezingeni elicokeme futhi sibe sezingeni elilingana nezinye izikole," kubika iTimesLive. Ekhuluma namhlanje, uMalema uthe uhulumeni ka-ANC ucekele phansi okwazuzwa uhulumeni ka-1994 ngokudicilela phansi izinkampani eziphethwe uhulumeni. Ubuye wagxeka ukufunwa kwemali mboleko emabhangeni omhlaba i-IMF neWorld Bank. Uthe kufanele ngabe uhulumeni ucabanga ukufuna izimali ezingasebenziswanga ezinkampanini zemishwalense, eminyangweni kahulumeni nakwibhange loMbuso. 