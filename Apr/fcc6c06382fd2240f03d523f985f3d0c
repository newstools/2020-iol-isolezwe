UMnuz Bashise Dumakude (61) udutshulwe ngeSonto ekuseni Obhokweni kade ehamba ngemoto yakhe. Isigameko silandela esangenyanga edlule lapho kudutshulwe khona owomndeni wakwaNgqulunga. Isolezwe lithole ukuthi sebebathathu abale mindeni ababulewe ngenxa yombango ongaziwa ukuthi ususwe yini. Isolezwe lithole ukuthi ukudutshulwa kwabantu sekuwuchungechunge phakathi kwemindeni yakwaDumakude nowakwaNgqulanga. “Esikwaziyo nje ukuthi laba balezi zibongo (Dumakude noNgqulunga) bayahlaselana. Kufike kubulawe owakwesinye isibongo, bese kuphindisela abesinye. Awaziwa umsuka wombango wabo ngaphandle kokuthi abakwaDumakude basola abakwaNgqulunga ukuthi babulala umfowabo omdala, kusuke lapho-ke bephindiselana,” kusho umthombo ocele ukuba ungadalulwa. Okhulumela amaphoyisa KwaZulu-Natal, uCaptain Nqobile Gwala, usiqinisekisile isigameko sokubulawa kukaDumakude wathi basaphenya. “Kuvulwe icala lokubulala esiteshini saseMahlabathini. Ngokophenyo esilwenzile, ngeSonto ngo-9 ekuseni Obhokweni, eMahlabathini, owesilisa oneminyaka engu-61 udutshulwe ngabasolwa abangaziwa. Udutshulwe ekhanda nasemzimbeni. Kusaphenywa ngalesi sigameko,” kusho uCaptain Gwala. Kuthintwa inkosi yakuleya ndawo uFalethu Zungu ivumile ukuthi babhekene nenkinga yokubulawa kwabantu endaweni wathi uzohlangana nethimba lakhe ukuze bezoxazulula isimo. “Ngibikeliwe ngokubulawa kukaDumakude, empeleni nje kukhona isimo esingesihle sokuhlaselwa kwabantu endaweni. Angazi ukuthi yini ebangwayo kodwa kukhona umbango oqhubekayo. Yingakho ngihlele ukuthi ngoLwesithathu (kusasa) ngihlangane nomkhandlu wami ukuze sikhulume ngesimo sizame nokusixazulula,” kusho uZungu. Okhulumela uMnyango wezokuThutha nezokuPhepha koMphakathi KwaZulu-Natal, uMnuz Kwanele Ncalane, uthe sebebikelwe ngesimo esibhekene nalo mphakathi. “Ukhona umbiko esiwutholile ngombango wabezibongo ezimbili osekunesikhathi uqhubeka kuleya ndawo. Sithole ukuthi sebebathathu abantu asebebulewe ngenxa yothuthuva olukhona endaweni. UNgqongqoshe uBheki Ntuli uzothumele ithimba lomnyango ukuba lihlangane namaphoyisa endawo ukuze lizosebenzisana ukunqanda isimo ukuba singabhebhetheki njengoba abantu abaningi behlezi emakhaya. Ungqongqoshe ulusukumele udaba, uzobe ethola imibiko zonke izinsuku ngokwenzekayo khona. Uhlela nokuyohlangana nabuholi bakhona uma ithuba selivela,” kusho uNcalane. Imizamo yokuthola ukuphawula kwemindeni yabezibongo ezimbili okuthiwa iyabanga ayizange iphumelele izolo njengoba izinombolo zayo bezingatholakali.