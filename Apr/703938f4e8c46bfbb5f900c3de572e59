Kusanda kuvela ukuthi amasosha agade izwe adle ukudla osekudlulelwe yisikhathi njengoba kuqhubeka ukuvalwa kwezwe thaqa. Amasosha athole izitikha ezinosuku olusha zinamathiselwe phezu kwezindala zokudla ezikhombisa ukuthi sekudlulelwe isikhathi. Umkhuzi wamasosha kuleli, uGeneral Solly Shoke, uthe uma kuvela ukuthi lezi zinsolo ziyiqiniso, lesi senzo siyobe sichaza ukuphazanyiswa kwamasosha ajutshwe ukuba enze umsebenzi wokuvikela izwe. Kuvulwe icala lokukhwabanisa elivulwe ephoyiseni lombutho wamasosha elibe seliqoka ithimba elizophenya. “Kuzomele abhekane kanzima nengalo yomthetho oyotholakala enecala,” kusho isitatimende se-SANDF. UMnuz Zwelinzima Vavi onguNobhala-jikelele womfelandawonye wezinyunyana i-SA Federation of Trade Unions’ (Saftu), ekhasini lakhe likaTwitter ukhwele wadilika kosomabhizinisi abahlomula kumathenda nezimpisi. Uthe abaphezi ukusebenzisa ithuba abalitholayo ukuhlohla izisu zabo. “Ngibike ngalokhu kuNgqongqoshe wezokuVikela, wakusukumela ngokushesha,” kusho uVavi.