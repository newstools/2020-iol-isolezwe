Izolo uNgqongqoshe wamaBhizinisi Amancane, uNksz Khumbudzo Ntshavheni, uthe babeke eceleni imali yokusiza osomabhizinisi abancane. Le mali izophuma eMnyangweni wamaBhizinisi Amancane, kwiSmall Business Development, Small Enterprise Finance Agency (Sefa) nakwiSmall Enterprise Development Agency (Seda). UNks Ntshavheni uthe ubhekelela wonke amabhizinisi amancane kusukela kulawo adumile kuya kwizipaza. Abafuna uxhaso uthe bayacelwa ukuthi bavakashele u-www.dsbd.gov.za, uwww.seda.org.za. www.seda.org.za nosmmesa.gov.za Uthe ifomu lokufaka isicelo litholakala kwi-website yomnyango wakhe nakulawa abalwe ngenhla. “Kuzothatha izinsuku eziyisikhombisa ukuthi siphendule osomabhizinisi ukuthi sisitholile isicelo sabo. Bese kuthatha ezinhlanu ukusho ukuthi siphumelele yini nokuthi sibanike uxhaso. ISefa ibeke uR359 million ukusiza osomabhizinisi abayikweletayo. Bonke osomabhizinisi sizobabhekelela ngisho nabezipaza,” kusho uNksz Ntshavheni. Uthe izinhlelo zokusiza abadayisi basemgwaqweni nalabo abazisebenzayo zizomenyezelwa kusasa (Ephreli 2). Abanikazi bezipaza abazothola usizo eMnyangweni wamaBhizinisi Amancane nakulezi zinhlangano ezibalwe ngenhla kufanele zibhaliswe ngokusethemthweni, zibe nemvume yokusebenza, zibhaliswe kwaSARS, kube yizipaza ezisetshenzwa ngabanikazi bazo futhi zibe nobufakazi bokulondoloza imali ebhange. “Abanikazi bezipaza kufanele bazibophezele ukuthi bazoba sohlelweni lwethu izinyanga eziwu-12, sizobasiza ukuthenga impahla ngokuhlanganyela. Impahla abayidayisayo kufanele kube yimpahla eyenziwa kuleli ngoba sifuna ukufukula umnotho. Kuzodingeka ukuthi bathumele uhlelo lwabo lokusebenza lwanyangazonke kuthina,” kusho uNksz Ntshavheni. Izipaza uthe kufanele zilandele umthetho wokuhlanzeka kubulawe amagciwane izindawo zokudayisa, abadayisayo bageze izandla uma bezodayisela umthengi. Uthe akufanele kube wukuthi umuntu ulala espaza nokuthi kungadayiswa ukudla okubolile, uhlelo lokuqhelelana kwabathengi kufanele lulandelwe. Khonamanjalo, izitolo zokudlela zakwaSpur eziveze ukuthi zivale izindawo zokudlela ezingaphezu kuka-600 kulandela umthetho wokuvalwa kwezwe kamengameli zithe zizolekelela osomabhizinisi kulesi sikhathi. Esitatimendeni esithunyelwe kwabezindaba isikhulu esiphezulu sakwaSpur, uMnuz Mark Farrelly, sithe ngeke bakhokhise ama-franchisee izindleko zokukhangisa nezikweletu zawo zangoMashi nezika-Ephreli. Uthe bacele abanikazi bezitolo ezingaphansi kwabo ukuthi bafake izicelo zosizo lwezimali emnyangweni kahulumeni ebhekelele izindawo zokudlela. Baphinde babatshela ukuthi baxoxe nomastende babo ngezingqinamba ababhekene nazo zokukhokha irenti. Ucele abantu baseNingizimu Afrika ukuthi balalele uhulumeni bahlale behlanzekile. ISpur inezitolo okubalwa kuzo iSpur Steak Ranches, Spur Grill & Go, Panarottis Pizza Pasta, John Dory’s Fish Grill Sushi, RocoMamas, The Hussar Grill, Casa Bella ne-Nikos CoalGrill Greek.