UZuma usanda kuqinisa ithimba labameli bakhe ngaphambi kwecala lakhe okulindeleke ukuthi lingene eNkantolo eNkulu yaseMgungundlovu ngenyanga ezayo ngokuqasha uqweqwe lommeli uMnuz Eric Mabuza. Esitatimendeni esithunyelwe kwabezindaba, uShezi othatha uZuma njengobaba weRadical Economic Transformation (RET) okuwuhlelo lokufukula abamnyama kwezomnotho, uthe ngemuva kweminyaka eminingi uZuma ubencishwa ithuba lokuthi aziphendulele enkantolo mayelana nezinsolo abekwa zona. “Kungalesi sizathu siyiRET nazo zonke izinhlaka ezifuna uguquko lwezomnotho sithi siyasamukela isinqumo sikaZuma sokuqhubeka nokuthi icala lakhe liqulwe,” kusho uShezi. Ezinyangeni ezimbalwa ezedlule, uZuma uhlangabezane nembibizane ngemuva kokuchithwa kwesicelo sakhe sokuthi leli cala lichithwe emqulwini wamacala okumele aqulwe ngoba ekhala ngokuthi selidonse isikhathi eside. “Silindele ukuthi uPhiko lwezokuShushisa kuleli luze lubone ukuthi ukungaqulwa kwaleli cala ngokushesha kwenza ukuthi uZuma angabutholi ubulungiswa,” kusho uShezi. Uthe yize izwe libhekene nobunzima nendlala ngenxa yobhubhane iCorona kodwa amaqabane azophuma ngobuningi bawo ayokweseka uZuma uma esebuyela enkantolo ngenyanga ezayo. “Ngaphezu kweminyaka engu-20, uZuma uyahlukunyezwa kudlalwa ngaye ezinkantolo ezingamahlathi ebizwa nangesigebengu ngaphandle kokuthi ahlonishwe njengabanye abantu kuthiwe umsulwa kuze kuba utholwa enecala,” kusho uShezi. Ezinyangeni ezimbalwa ezedlule, iNkantolo eNkulu yaseMgungundlovu ikhiphe incwadi egunyaza ukuthi aboshwe uZuma emva kokuhluleka ukuvela enkantolo ngoba wayekhale ngokuthi uyagula, lesi senzo senkantolo sabathukuthelisa abalandeli bakaZuma kwaphinde kwaba nokuphawula okwehlukene ngaso ezinhlakeni ezehlukene zomphakathi.