UNGQONGQOSHE wezokuThuthukiswa koMnotho, ezokuVakasha neMvelo KwaZulu-Natal, uNkk Nomusa Dube-Ncube utshele abasebenzi ukuthi ngeke abayekelela futhi uzoqhubeka nokuhlola izindawo zamabhizinisi ezingayilandeli imithetho yenhlanzeko nokuphepha ngesikhathi seCoronavirus. Ithimba likaNkk Dube-Ncube belihambisana namaphoyisa nabezempilo liyohlola isimo eXinhua Distribution Centre emgwaqweni uPixley kaSeme, eThekwini izolo. Le ndawo idayisa izimpahla iphinde ihlale osomabhizinisi. “Kufanele abasebenzi bazi ukuthi ngeke ngibayekelele. Ngizozilalela izikhalo zabo uma kukhona osomabhizinisi abaphula umthetho wokuphepha nenhlanzeko. Ngizothinta aboMnyango wezabaSebenzi, abezeMpilo namaphoyisa ukuqinisekisa ukuphepha kwabantu kwiCovid-19,” kusho uNkk Dube-Ncube. Isolezwe lithole imibiko yokuthi abantu bakhathazekile ngokuthi kufihlwa abantu abaphethwe yiCorona kuleli bhilidi. Esitatimendeni uNkk Dube-Ncube uthe uthole izinsolo ezibucayi kubamangali abebenganeme ngokulandelwa kwezokuphepha kuleli bhilidi. Unqume ukuthumela ithimba kuleli bhilidi ukuze lihlole okwenzeka kulo, lihlole abantu abahlala kulo nokuthi ziyalandelwa yini ezokuphepha. Bekukhona amaphoyisa, abaphenyi bomnyango wezabasebenzi abezempilo. Zinqatshelwe izintatheli ngogada ukuthi zingene kuleli bhilidi. Bangaphezulu kuka-100 abantu okuthiwa bahlolwe yithimba ebeligqoke izifonyo, amagilavu nokunye kokuzivikela. Izikhalo zifakwa kuConsumer. Complaints@zknedtea.go.v.za noma kuwhatsapp 082 458 0706/082 374 6660