Abantu abakhulume neSolezwe bathe bafuna umsolwa abhadle ejele ngoba izingane azinukubezile zithikamezekile ngenxa yalesi senzo ngisho abazali bazo abakwazi ukukhuluma ngokuzehlele Ilungu lomphakathi elingeke lidalulwe igama ngenxa yobucayi becala lithe bashaqekile ngesikhathi bezwa ukuthi kunezingane zabafana osekunesikhathi zinukubezwa ngowesilisa owaziwayo endaweni. “Sifuna umthetho umjezise ngoba uzihlukumezile izingane. Sibonga uNgqongqoshe wezokuThuthukiswa koMphakathi KwaZulu-Natal, uNkk Nonhlanhla Khoza, osukumele phezulu wasisiza ukuthi kuboshwe le ndoda. Kuyimanje abazali nezingane sebehamba osonhlakahle ukuze bathole ukululekwa ngokwengqondo,” kusho ilungu lomphakathi. Umzali okhulume neSolezwe kodwa elingeke lidalulwe igama lakhe ngenxa yobucayi becala, uthe okwamanje abakwazi ukukhuluma ngalolu daba ngoba lubahlukumeze kakhulu emoyeni nasemqondweni. “Siphazamisekile sisi emqondweni. Isihlukumezile kakhulu le nto eyenzeke ezinganeni zethu. Okwamanje asikwazi ukukhuluma, sizokhuluma nosonhlalakahle konke. Kubuhlungu okusehlele ngoba nathi asazi ukuthi sizoqalaphi uma sisiza izingane. Siphazamiseke kakhulu emqondweni nasemoyeni,” kusho umzali. UCaptain Nqobile Gwala wamaphoyisa KwaZulu-Natal, uthe ngeSonto kuvulwe icala lokunukubeza ngokocansi lwaphenywa amaphoyisa ophiko olubhekelele amacala athinta udlame lwemindeni, ukuvikelwa kwezingane namacala ocansi. “Amaphoyisa abophe owesilisa ona-37 osolwa ngokunukubeza abafana abaneminyaka ephakathi kweyisikhombisa kuya kwengu-10 ephindelela. Uboshwe ngoMsombuluko kanti bekulindeleke ukuthi avele eNkantolo yeMantshi yaseMlaza izolo,” kusho uCaptain Gwala. UMnuz Mhlaba Memela obhekelele ezokuXhumana eMnyangweni wezokuThuthukiswa koMphakathi KwaZulu-Natal uthe uNkk Khoza usukumele phezulu uma ezwa lolu daba futhi uzoqinisekisa ukuthi abazali nezingane bayalulekwa ngokwengqondo nosizo lwezempilo. UNkk Khoza uveze ukuthi njengoba kuvalwe izwe ngenxa yobhubhane lweCoronavirus zandile izibalo zokuhlukumezana emakhaya. Uthe osonhlalakahle bami ngomumo ukulekelela imindeni noma amalungu omphakathi abhekana nenkinga ngalesi sikhathi.