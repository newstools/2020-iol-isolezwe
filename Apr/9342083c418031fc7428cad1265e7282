UDkt Mkhize ukusho lokhu ngesikhathi kunesithangami nabezindaba eKempton Park, izolo lapho ebezokwamukela khona umnikelo kuwona okukhona izimfonyo, ama-gloves, okokuhlola igciwane, okokugqoka kokuvikela abasebenzi nokunye. UDkt Mkhize uthe kuleli bangu-2415 osekuqinisekiswe ukuthi bahaqwe igciwane le-Corona. Sekushone abangu-27. “Lo mnikelo uzosiza kakhulu ukuvikela abahlengikazi, odokotela nabanye abasemkhakheni wezempilo njengoba kuyibona abahamba phambili ekuqinisekiseni ukuthi abantu bahlolelwa igciwane futhi bayelashwa okutholwe ukuthi banalo,” kusho uDkt. Mkhize. UDkt Mkhize ugqugquzele abantu ukuba bahlolwe igciwane, ngokwezibalo uthe sekuhlolwe abantu abangaphezu kuka- 87 000. Lezi kube izindaba ezimnandi kwazise bekunokwesaba ukuthi kungenzeka abezempilo bagcine bengasenazo izinsiza kusebenza ngenxa yokushoda kwazo. UNgqongqoshe woMnyango wezangaPhandle, uDkt Naledi Pandor, naye obekhona uthe “ Leli gciwane selifike kuwo wonke umhlaba. Kuyintokozo kithina ukuba iChina isilekelele ngalo mnikelo. Ezinye zezinto ezimqoka ukusebenzisana kwethu okuhle namanye amazwe. Kuyasijabulisa kakhulu ukuthi iChina isebenzisana kahle kakhulu nezwekazi i-Afrika,” kusho uDkt Pandor. Kuvele ukuthi kukhona osomabhizinisi abazimele abafake isandla kulo mnikelo ovela eChina. “Uhulumeni ubonga kakhulu abase-China nokuqinisekisa ukuthi konke lokhu kunikela kwenzeka ngokushesha. Siyawubonga uhulumeni waseChina, osomabhizinisi abazimele nabantu baseChina abakhathazekile ngathi ngalesi sikhathi. Indiza evela eChina izofika nezinye zimpahla kuleli sonto,” kusho uDkt Pandor. UMnuz Nan Li, oyibamba lenxusa laseChina kuleli, uthe kube intokozo ukuba balekelele elakuleli. “I-China ne-Afrika babehlezi bewumndeni owodwa namanje sibhekene naleli gciwane ngeke sihlukane, sizohlale sindawonye sisizana ngalesi sikhathi esinzima. Kusukela kube naleli gciwane. maningi amazwe ase-Afrika esiwalekelele ngezinsiza,” kusho uLi. Ngaphandle kwalo mnikelo uthe kuningi okunye abazolekelela ngakho njengoba ochwepheshe babo becobelelana ngolwazi nabakuleli emizameni yokuba kunqotshwe igciwane.  