UNGQONGQOSHE wezokuBusa ngokuBambisana nezoBuholi boMdabu kuleli, uDkt Nkosazana Dlamini Zuma, uthi abantu akumele bakuthathe njengokuphela kukathaqa ukuthanjiswa kweminye yemithetho yokuvalwa kwezwe ngenxa yeCovid-19. UDlamini-Zuma uveze lokhu ekhuluma nabezindaba ngoMgqibelo enaba kwisimemezelo sikamangameli Cyril Ramaphosa sokwehlela kwisigaba 4 sokuvalwa kwezwe, okuhambisana nokuxegiswa kweminye yemithetho kathaqa kusukenga ngoMeyi 1. Phakathi kwezinto ezivumelekile, kubalwa ukuthengiswa kukagwayi, ukuvunyelwa kwamabhizinisi angenaso isidingo esibucayi ukuthi abuyele emsebenzini uma ezoqinesikisa ukuphepha kwabasebenzi ngemigomo ebekiwe, ukusebenza kwezokuthutha ngaphansi kwemigomo ebekiwe, kanye nokuzivocavoca wedwa. UDlamini-Zuma uthe abantu bakuleli abafuni ukubona kuphindeka okwenzeka emlandweni kushona abantu abawu-300 000 ngesikhathi kuhlasele ubhubhane iSpanish Flu ngo-1918. "Uma singeke siyilandele imigomo ebekwe umnyango wezeMpilo libhebhetheke ngesivinini igciwane, uhulumeni uzophoqeleka ukuthi asibuyisele esigabeni 5 sika thaqa. Uma silandela yonke imithetho ebekiwe, singasibamba isigaba sesine size sidlulele kwesesithathu," kusho uDlamini-Zuma. UNgqongqoshe uphawule kanje kulandela isimemezelo soMnyango wezeMpilo ngoLwesihlanu oveze ukuthi isibalo sabahaqekile kuleli sinyukele ku-4 220, kanti sesibulale abantu abawu-79 kuleli. UDlamini-Zuma uthe uma sesiqala isigaba sesine ngesonto elizayo izwe lonke lizobe likuleso sigaba kodwa ngokuhamba kwesikhathi kungenzeka izigaba zihluke ngokwezifundazwe. Uma isibalo sabantu sabahaqekile nabasindile sesithembisa, umkhandlu obhekelele ukulwa neCovid-19 kuleli uzomemezela isigaba 3. Ukuhambela ezinye izifundazwe akuvunyeliwe kodwa uNgqongqoshe uthe abantu abazobe bebuyela emsebenzini noma ezikoleni noma abanya emngcwabeni bazovunyelwa. Khonamanjalo, uNgqongqoshe wezoHwebo neziMboni uMnuz Ebrahim Patel uthe zizovunyelwa ukubuyela emsebenzini izitolo ezidayisa ukudla okuphekiwe ngomgomo wokuthi zizokuhambisela abathengi emakhaya ukudla. Uthe akuvumelekile ukuthi abantu bayozithengela bona ezitolo lokhu kudla, noma bahlale ezitolo ezikudayisayo.  