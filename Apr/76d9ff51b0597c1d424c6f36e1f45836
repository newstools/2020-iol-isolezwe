UNGQONGQOSHE wezokuThuthukiswa koMphakathi kulei uNkk Lindiwe Zulu uthi basazolubhunga udaba lokunyuswa kwemali yesibonelelo sezingane noma sesidlulile isikhathi sokuvalwa kwezwe. UNkk Zulu uveze lokhu esithangamini nabezindaba namhlanje ntambama lapho enabe khona ngezinhlelo zikahulumeni zokutakula abantu emphakathini kulesi sikhathi sokuvalwa kwezwe ngenxa yeCovid-19. Ubenaba kwinkulumo kamengameli Cyril Ramaphosa yangesonto elidlule lapho eveze khona ukuthi uhulumeni usubeke uR500 billion (osunyukele kuR800 billion) wokutakula amabhizinisi nabantu abashayekeli ngokomnotho ngenxa yokuvalwa kwezwe. Kule mali uRamaphosa waveza ukuthi kubekwe eceleni impesheni yeCorona, ezothayiselwa kwimpesheni ejywayelekile. UNkk Zulu uhambe emazweni kaRamaphosa egcizelela ukuthiÂ  bazohola imali eyengezwe ngoR300 (ingane ngayinye) abahola imali yesondlo sezingane ngoMeyi, bese behola eyengezwe ngoR500, ozoya kumzali noma konakekela ingane, kusukela ngoJuni kuyaku-Okthoba. UZulu nokho uqhube waveza ukuthi basazodingida udaba lokunyuswa kwemali yesondlo sezingane noma isidlulile iCovid-19. "Ngifisa ukusho la ukuthi siyazi ukuthi imali yesibonelelo sezingane iyona encane kunazo zonke kwizibonelelo zikahulumeni. Icebo lethiu ukuthi asifuni isisombululpo sesikhashana. Senza okuthile kusukela manje kuya ku-Okthoba kodwa sidinga ukukhuluma neminyango ethintekayo, ikakhulu oweziMali, ukuqinisekisa ukuthi iyanyuka imali yesondlo sengane," kusho uNkk Zulu. Uqhube wathi uyazi kunezikhalo emphakathini ngokuthi lemali ngeke yanele ukondla izingane kodwa isiyonke ifinyelela kuR21.8 billion emakhaya anezingane, okuyisamba esiphezulu kunaso sonke esichithwa umnyango wakhe ezinhlelweni zokutakula abantu ngalesi sikhathi. Uthe abahola enye impesheni imali yabo izokengezwa ngoR250 ezinyangeni eziyisithupha ezizayo.   