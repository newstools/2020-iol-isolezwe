Izolo uKganyago ubize umhlangano ophuthumayo lapho ephinde wehlisa khona i-repo rate (okuyinzalo iBhange loMbuso eloboleka ngayo amabhange) ngo-1% noma u-100 basis points okuyibeka ku-4.25% isuka ku-5.25%. UKganyago wayekade eyehlisile irepo rate ngoMashi njengoba esephinda eyehlisa manje ukwehlisa umthwalo emahlombe abantu. UKganyago uthe wenza lokhu ukulekelela umnotho waseNingizimu Afrika ongakhuli. “Ukuvalwa kwezwe izinsuku eziwu-35 kuzoqeda imisebenzi kube nomthelela omubi kosomabhizinisi abancane. Ucwaningo luveza ukuthi kuzophela imisebenzi ewu-370 000 liphazamise osomabhizinisi abancane abawu-1 600 okungenzeka ukuthi bavale uma sekudlule iCovid-19,” kusho uKganyago. Isikhulu esiphezulu sakwaFNB, uMnuz Jacques Celliers, sithe ukwehla kwerepo rate kusho ukuthi iprime lending rate nayo izokwehla isuka ku-8.75% iye ku-7.75%. “Kulezi zinsuku ezinzima zeCovid-19 iSARB yenze kahle yehlisa i-repo rate ukuze ivikele osomabhizinisi nabantu. Sinazo izinhlelo zokuvikela amakhasimende ethu nosomabhizinisi abancane,” kusho uCelliers. Esinye isazi somnotho, uNkk Mamello Matikinca-Ngwenya, sithe yisinqumo esihle ukuthi iBhange loMbuso limemezele ngo-Ephreli isinqumo ebesilindelwe ngoMeyi ukuze lisize empini yeCovid-19. Uthe akangabazi ukuthi iNingizimu Afrika izongena kwinzikamnotho enzima kulo nyaka ngakho kubalulekile ukuthi iSARB yenze okuthile ukuhlenga umnotho. Inkosi Mzamo Buthelezi, iPhini likaMengameli we-IFP, ebuye ikhulumele iqembu kwezomnotho ithe bayasamukela isinqumo sokwehliswa kwerepo rate ngoba sizokwehlisa uthwalo emahlombe abantu. Icele abantu baseNingizimu Afrika ukuthi balwe neCovid-19 banikele nasesikhwameni sokusiza umphakathi esibizwa ngeSolidarity Fund.