IZIKHUNGO iCentre for Human Rights, University of Pretoria, Centre for Applied Legal Studies ne-University of the Witwatersrand, seziphakamise ukuthi uhulumeni wakuleli adedele ezinye zeziboshwa emajele akuleli ukuze angaphenduki izinkundla zokufa. Ngokwesitatimende esikhishwe yilezi zikhungo ngokuhlanganyela, kumele lokhu uhulumeni akwenze ngokukhulu ukushesha ukunqaba ukusabalala kweCovid-19. Ngokudedela ezinye zeziboshwa ezenze amacala amancane njengokuntshontsha, lezi zikhungo zithi lokhu kuzosiza ekunqandeni ukusulelana kweziboshwa ngaleli gciwane, nokuthi zikwazi ukuqhelelana ngendlela efanele. “Lokhu kubalulekile ngendlela iCovid-19 ethelelana ngayo,” kusho uMqondisi weCentre for Human Rights, uMnuz Frans Viljoen. “UMnyango wezamaJele nokuHlumeleliswa kweziMilo kumele uqhamuke nendlela okuzobikwa ngayo ukuhlukunyezwa kwamalungelo abantu kulezi zikhungo, nokuthi bazokuthola kanjani ukwelashwa,” kugcizelela uMnuz Tshepo Madlingozi onguMqondisi weCentre for Legal Studies. Okhulumela uMnyango wezamaJele nokuHlumeleliswa kweziMilo kuzwelonke, uMnuz Singabakho Nxumalo, uthe uzokwazi ukuphendula uma esenemininingwane ephelelele ngalesi sitatimende. 