UMnuz Dumisani Zondi, waseMbuda, eGreytown, obeshadelwa nguThabile uMaMkhize izolo, utshele Isolezwe ukuthi inhliziyo yakhe isale ibuhlungu futhi ephoxekile ngokumosheka komshado wakhe. Lezi zithandani ebese zithandane iminyaka engu-20, zinabantwana abathathu. Uthe bese kuyisikhathi eside behlela ukushada njengoba bebepatanisa. “Angeke ngikwazi ukukhuluma nginabe ngokuboshwa kwethu ngelanga lomshado ngenxa yokuthi udaba lusenkantolo. Engingakusho nje wukuthi inhliziyo yami iphatheke kabi futhi ngiphoxekile ngokusivelele. Yisilonda esingeke siphele lesi njengoba kumosheke umshado wami,” kusho uZondi. Uthe nonkosikazi wakhe uphatheke kabi wukuboshwa ngelanga lakhe elikhulu. “Unkosikazi kumanje uzithulele akuvumi noma akhulume ngoba uphatheke kabi ngokusivelele,” kusho uZondi. Elandisa Isolezwe uthe amasosha namaphoyisa yize afika sebefungile kodwa ngokwakhe umshado wonakala ngoba abazange besakwazi ukuphothula zonke izinhlelo zabo. “Umshado uba yimpumelelo uma uze waphela kwenzeka konke. Thina silibophile ifindo lomshado kodwa bekukuningi obekungakenziwa ngesikhathi siboshwa. Lokhu kusho ukuthi umshado wethu awuzange uhambe kahle, kubuhlungu khona,” kusho uZondi. Ebuzwa ukuthi kungani eqhubeke nokushada ekubeni kuphume umyalelo wokuthi kumiswe yonke imicimbi ngenxa yobhubhane lweCorona, uthe ngeke akwazi ukukuphendula lokho ngenxa yokuthi udaba selukwabomthetho. Uthe umshado wabo ubufana nephupho ngenxa yokuthi bebekade befisa kodwa amandla engekho. “Ngiphelelwe wumsebenzi ngoDisemba ngonyaka odlule lapho ebengiwunogada khona. Bese ngibona ukuthi umshado ngeke usenzeka kodwa-ke ibandla likankosikazi lasilekelela. Naye usebenza esibhedlela lapho epheka khona. Bekuyiphupho lethu ukuba sigcine sishadile,” kusho uZondi.