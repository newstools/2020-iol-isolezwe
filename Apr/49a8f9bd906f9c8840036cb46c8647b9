Uhulumeni wesifundazwe usujube ithimba elibhekele izinhlekele okuthiwa limi ngomumo ngemuva kwesixwayiso sezangoma zezulu ngezimvula nomoya onamandla okungase kushiye kukhalwa. UNgqongqoshe wezokuBusa ngokuBambisana neziNdaba zoMdabu esifundazweni uMnuz Sipho Hlomuka, uthe abakwaSouth African Weather Service (SAWS) bakhuthaze abantu ukuthi bahlale beqaphile ngoba isimo sezulu elibi singase sibeke impilo yabo engcupheni. “Sicela abantu balandele imiyalelo abayinikwa yizinhlaka zezokuphepha. Amathimba ethu azobe esiqaphe ngelokhozi isimo njengoba izingxenye eziningi zesifundazwe zingase zikhahlamezeke,” kusho uHlomuka. Uqinise izakhamuzi idolo ukuthi amathimba abo ezinhlekelele ami ngomumo kuzo zonke izifunda ezingase zikhahlamezeke. Unxuse amalungu omphakathi ukuba axhumane namakhansela awo noma nesikhungo esibhekele izinhlekelele uma behlangabezana nezinkinga. Abakwa-SAWS ekhasini labo kuTwitter baxwayise abantu ukuthi izindawo ezingase zishayeke kakhulu yise-Eastern Cape, enhla nesifundazwe iFree State, KwaZulu-Natal neMpumalanga. Bathe abahlala ezindaweni ezigudle imifula nemihosha bazothwala kanzima futhi kungase kucekeleke phansi nengqalasizinda.