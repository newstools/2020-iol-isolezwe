UDkt Mkhize uthe bangu-1 380 kuleli abantu asebehloliwe kwatholakala ukuthi banayo iCorona. Kusukela namhlanje umnyango wezempilo uthe ufuna ukuhlola cishe abantu abangu-30 000 emahoreni angu-24. Kuzoba nomahambanendlwana abanemibhalo eshoyo ukuthi bavela kwezempilo abangu-60 abazohlola abantu ezweni. “Yingakho namhlanje sithula lolu hlelo lokuhlolwa kwabantu ezindaweni ezahlukene kuleli ukuze sizame yonke imizamo ukulwa necorona. Abantu abazobe besebenza kulezi zikhungo kuzomele nakanjani siqikelele ukuthi baphephile,” kusho uMkhize. Lokhu kuhlola kuzobe kusezindaweni ezehlukene kuzobe kusetshenziswa imishini yokuhlola. Kuthiwa kuzothatha imizuzu engu-45 ukuhlola umuntu ngamunye. UMkhize uthe le mishini ezosetshenziswa iphephile ngakho abantu bangayixwayi. “Sidinga ukuhlola abantu abaningi ukuze sizokwazi ukubona ukuthi umonakalo ungakanani. Lo 47 000 wabantu abazohlolwa ebesikhuluma ngabo kwawona mncane kakhulu ngenxa yabantu abakuleli nanokuthi isifo singabhebhetheka kangakanani,” kusho uMkhize. UMkhize uthe njengoba kuzoqala ubusika maduzane nje abantu abaningi bazophathwa wumkhuhlane noma babe nezimpawu ezifuze ezeCorona nokuzokwenza isimo sibe simbi kakhulu kugcwale nasezibhedlela. “Ezinsukwini eziyisikhombisa ezizayo kudingeka ukuba sisebenze ngokushesha. Silungise zonke izikhungo ukuthi kuhlolwe abantu. Izimoto zokuhlola kumele ziye kulezo zindawo esizibone zinezigameko lapho kunabantu abanaleli gciwane. Kubalwa i-Alexandra, Khayelitsha, Nanda nakwezinye,” kusho uMkhize. Uthe banxuse izibhedlela ukuba zidedele abantu abasezibhedlela abasengakwazi ukudedelwa bayolulama ekhaya ngoba lokhu kuzonqanda ukutheleleka kwabantu.