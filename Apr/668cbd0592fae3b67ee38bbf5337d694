SINYUKELE ku-3 158 isibalo sabantu abaphethwe yiCovid-19 kuleli kanti leli gciwane seliphinde ladlula nabanye abantu ababili osekubeke isibalo sabashonile ku-54. Lokhu kudalulwe nguNgqongqoshe wezeMpilo kuleli uMnuz Zweli Mkhize oveze ukuthi abashonile ngoyedwa waseWestern Cape nomunye waKwaZulu-Natal. "Lokhu kubeka isibalo sabashonile ku-54. Sidlulisa amazwi enduduzo emndenini, sibonge nabasebenzi bezempilo abebebanakekele ezibhedlela ngaphambi kokuthi bashone," kusho uMkhize ngeSonto ebusuku. IGauteng isahamba phambili ngesibalo sabantu abahaqwe yiCovid-19 kuleli njengoba bebalelwa ku-1 148. EWestern Cape bawu-868, KwaZulu-Natal bawu-617, e-Eastern Cape basawu-293.  As at today the number of confirmed #COVID_19 cases is 3158 and the death toll is now 54. pic.twitter.com/1FEV4h24D8  "INingizimu Afrika ihamba phambili ngesibalo sabantu asebehloliwe e-Afrika. Sifisa ukugcizelela ukuthi lesi sibalo asibali ukuhlolwa kwabantu okwesibili. Umuntu uhlolwa okwesibili ukuze aqinisekise noma uma esefuna ukubona ukuthi usesindile yini," kusho uMkhize. UMkhize ube nomhlangano nabaholi bezifundazwe ngoMgqibelo lapho kuvele khona ukuthi kunezinkinga emajele ase-Eastern Cape kwaphinde kwavela nokuthi basengcupheni abahambela imingcwabo. "Sesikugcizelelile ukubaluleka kokuthi imingcwabo ihanjelwe yisibalo esincane sabantu ngoba izinto ezenziwa emingcwabeni zingasidalela izinkinga. Sikuqaphile ukuthu abantu abahambela imingcwabo (ngisho bengekho ngaphezulu kuka-50) bazifaka engcupheni yokuthola iCovid-19 ngenxa yezinto ezenziwa uma kufihlwa," usho kanje. 