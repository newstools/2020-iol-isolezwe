Ekhuluma neSolezwe izolo, uNkk Gumede uthe akafuni kube nokuphulwa komthetho ovimba ukuhlangana kwabantu. Kulindeleke ukuthi uNkk Gumede abuyele enkantolo ngo-Ephreli 16 nasolwa nabo abawu-16 ecaleni elithinta ukukhwatshaniswa kwethenda kadoti ebiza uR430 million. UNkk Gumede uthe inkantolo izimele futhi indawo ekahle ukuthi kungalalelwa khona konke asolwa ngakho. “Abantu abangesekayo ngicela bahlale emakhaya balandele konke okuzobe kuqhubeka enkantolo ngemithombo yezindaba. Sifuna kugcinwe umthetho ovimba ukuhlangana kwabantu abaningi ngalesi sikhathi sokuvalwa kwezwe,” kusho uNkk Gumede. Uthe iqiniso liyamkhulula umuntu futhi ukubekezela kuthela izithelo. “Ngiyethemba ukuthi ngelinye ilanga iqiniso lizovela enkantolo. Izinto ezingehlelayo zinendlela yazo ezivele zilungiseke ngayo. Ngiwumuntu omaziyo uNkulunkulu. Angithandi ukungena ngigxile ezindabeni ezithinta icala ngoba konke kuzovela enkantolo,” kusho uNkk Gumede. Abalandeli bakaNkk Gumede, ngomlomo womkhulumeli wabo, uMnuz Mzo Dube, bakholwa wukuthi uNkk Gumede umsulwa. "Kumele kuboshwe izikhulu zikamasipala okuyizona ezinikwe amandla negunya lokusayina imiqingo yamathenda," kusho uDube. Ngenyanga edlule oKlebe babophe iMenenja kaMasipala weTheku emisiwe, uMnuz Sipho Nzuza, inkantolo emkhulule ngebheyili kaR50 000. Abamangalelwa, okukhona kubo noNkk Gumede, ngamakhansela amane, izikhulu zikamasipala nosonkontileka, bazovela kanyekanye enkantolo. Kuyobe kuwusuku lokugcina lokuvalwa kwezwe izinsuku eziwu-21 uMengameli Cyril Ramaphosa akumemezela ngoMashi 23. Phakathi kwezikhulu ezaboshwa kukhona iphini lenhloko yeDurban Solid Waste, uMnuz Robbert Abbu, nenhloko yakwaSupply Chain Management, uMnuz Sandile Ngcobo. Khonamanjalo, uNkk Gumede uthe ubuphofu nokuntuleka kwemisebenzi emphakathini aphuma kuwo eMawoti, eNanda, kwenze welula isandla wanikela ngokudla kwabadla imbuya ngothi. Uthe ukwabelana nabampofu yinto ekuyena ngaphakathi futhi uhlezi elula isandla exhasa ngokuncane anakho. “Ngikhulele ekhaya elifudumele kithi kwaMajola. Umama ongizalayo, uMaMkhwanazi, wayenezingane eziwu-13 kodwa wayengumuntu wabantu. Ngafunda lukhulu kuye ukwabelana nabampofu futhi wayengumlimi edayisa. Wayengumntwana kaNkulunkulu ehlonishwa futhi esiza lapho enamandla okulekelela khona. Lokho kwakhela ngaphakathi ngoba ngiqhubeka ezimfundisweni zakhe manje,” kusho uNkk Gumede. Uthe ubesebenzisa isikhwama iZandile Gumede Foundation exhasa kakhulu labo abadinga usizo kodwa usamile ukuxhasa ngaso emuva kokuboshwa. Unxuse abanotho ukuthi baxhase labo abadonsa kanzima ethi uhulumeni ngeke akwazi ukuxhasa wonke umuntu kanyekanye. “Lokhu okuncane onakho kungenza omkhulu umehluko kodonsa kanzima. Akuvuke ubuntu emphakathini wethu. Ngisanda kunikelela i-ANC Women’s League eSea Cow Lake ngomxhaso engawucela kubaxhasi,” kusho uNkk Gumede.