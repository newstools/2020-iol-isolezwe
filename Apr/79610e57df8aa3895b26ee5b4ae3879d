SELIDLULE nabanye abantu abalishumi igciwane iCovid-19 kuleli osekubeke isibalo sabantu asebeshonile ku-75. Lokhu kumenyezelwe wuMnyango wezeMpilo ngoLwesine ntambama oveze ukuthi isibalo sabahaqekile sinyukele ku-3 953. Okokuqala isibalo sabahaqekile sinyuka ngesibalo esingaphezulu kuka-300 osukwini olulodwa njengoba sinyuke ngo-318. Sebebalelwa ngaphezulu kuka-143 000 abantu asebehloliwe. Izindaba ezizothokozelwa abaningi nokho ukuthi nesibalo sabasindayo siyenyuka njengoba sebebalelwa ku-1 473 isibalo sabantu asebelaphekile. UNgqongqoshe wezeMpilo kuleli uDkt Zweli Mkhize udlulise amazwi enduduzo emndenini yabashonelwe, wabonga abasebenzi bezempilo abebebanakekele ezibhedlela. As at today the total number of confirmed #Covid_19 Cases are 3953 and the total number of deaths is now 75. pic.twitter.com/fIYKLyvXuU #Covid_19 Statistics in SA as at 23 April 2020. pic.twitter.com/eXQQf9wLFz Ngemuva kokunconwa nguMqondisi-jikelele weWorld Health Organization (WHO) uMkhize uveze ukuthi uhulumeni wakuleli namhlanje umenywe yile nhlangano ebhekelele ezempilo emhlabeni ukucobelela ngolwazi abaholi bamanye amazwe ngezindlela zokunqanda ukubhebhetheka kweCovid-19. "Siyabubonga ubuholi esibukhonjiswa nguMengemeli Cyril Ramphosa ekulweni nobhubhane iCovid-19. Ubuholi bezwe buthole ithuba lokwethula izindlela esilwa ngayo naleli gciwane kubaholi bakwamanye amazwe. Noma sikujabulela lokhu, siyazi ukuthi iseyinde indlela empini naleli gciwane," kusho uMkhize. UMengameli Cyril Ramaphosa uzokhuluma nesizwe namhlanje ebusuku lapho kulindeleke ukuthi ethule izinhlelo zokuvulwa kwezwe kancane kancane ngemuva kokumemezela isamba sikaR500 billion sokutakula amabhizinisi nabantu abahlwempu kuleli.