Okhulumela amaphoyisa KwaZulu-Natal, uBrigadier Jay Naicker, uthe amaphoyisa aphume inqina agasela eShikishela, eKranskop, lapho evundulule khona izibhamu eziyisikhombisa nezinhlamvu ezingu-89. Amaphoyisa ahambele le mizi emuva kokulunywa indlebe yizinhloli. Kuboshwe abasolwa ababili abaneminyaka ephakathi kuka-39 no-62 ubudala bathweswa amacala okutholakala nezibhamu nezinhlamvu okungekho emthethweni. Phakathi kwezibhamu ezitholakele bekukhona izibhamu ezincane nezinkulu.  Abasolwa bekulindeleke ukuthi bavele eNkantolo yeMantshi eKranskop izolo. UMkhuzi wamaPhoyisa KwaZulu-Natal uLieutenant General Khombikosi Jula, uthe amaphoyisa asamile esithembisweni asenza sokuqeda ngezibhamu ezingekho emthethweni ngoba zenza abantu bahlale ngokwesaba emphakathini. Uwancomile kakhulu amaphoyisa ngomsebenzi wawo wathi asazoqhubeka. ‘’Umsebenzi ofana nalo usazoqhubeka isikhathi eside ngoba sisemkhankasweni wokuqoqa izibhamu ezingekho emthethweni ngoba yizona ezisetshenziswa ukwenza izenzo zobugebengu ,’’ kusho uJula.