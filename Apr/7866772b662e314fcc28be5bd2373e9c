YIZE iningi lezakhamizi lizwakalisa ukuzwelana okukhulu noMnuz Zwelinzima Vavi ongomunye wabantu abahaqwe yiCovid-19, wenze okungajwayelekile eqinisa abantu idolo ngalesi sifo. UVavi obelashwa nendodana yakhe, usabalalise ivideo kuFacebook ecacisa ngesimo sakhe sempilo njengoba ebuye wahlolwa kabusha. UVavi ukubeke kwacaca ukuthi ungomunye wabantu ababhekene nesimo esibucayi kodwa okungasho ukuthi ngeke asinde. Uthe noNgqongqoshe wezeMpilo kuzwelonke uDkt Zweli Mkhize umcobelele ngamasu azomsiza ngalesi sikhathi. "Njengoba nazi ukuthi ngihlolwe okwesibili ngoLwesine, ngithole imiphumela ngebhadi ibuye isathi nginalo igciwane. Ngenhlanhla indodana yami seyilaphekile manje. Bengingathanda nami ukuba msulwa njengabo bonke abantu kodwa besengixwayisiwe uDkt Mkhize ukuthi kuyashiyana ngezinga legciwane," kusho UVavi. Kule video uVavi ubebukeka engcono kakhulu kunesimo abebukeka ekuso kusavela izindaba zokuthi uhaqwe yuleli gciwane. Eqhuba uthe usazoqhubeka nokulwa negciwane futhi aphinde ahlolwe. UVavi uthe akakhathazekile noma kungathatha isikhathi esingakanani inqobo uma elaphekile. Ephetha uthe lemininingwane ayikhiphayo ngaye uyafisa kube khona abantu abakuzuzayo nokuba yisifundo njengoba ekhuluma ngento abhekene nayo ngqo. Abantu bababaze isibindi sakhe nokukwazi ukuphumela obala akhulume yize kunzima nakuyena. Bebe bodwa abazwakalisa ukuthi bayambeka emkhukekweni yabo, nababaza indlela abakhathalele ngayo abantu.