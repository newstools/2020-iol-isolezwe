Esitatimendeni esifakwe ekhasini lamaphoyisa kwiTwitter ngokhulumela ihhovisi likaCele, uBrigadier Mathapelo Peters, ugcizelela ukuthi ukuxolisa kukaCele kuhumusheke ngendlela okungesiyo. “Ungqongqoshe uyakugxeka ngayo yonke indlela ukuhlangana kwabenkolo yamaSulumane njengoba kuphambene nemigomo enqabela imihlangano ukuze kungasabalali iCoronavirus. Ukuqaphele ukuthi kunabahumusha isitatimende esikhishwe yihhovisi lakhe ngesixoliso esigcizelela ukuthi akekho ongaphezu komthetho ngakho abenkolo yamaSulumane abatholi ukuphathwa kangcono kunabezinye izinkolo,” kusho uPeters. Uthe uma kuphinde kuba khona okunye ukuhlangana okuthinta inkolo, amaphoyisa ayokwenza okufanayo abophe abaphula umthetho ngaphandle kokuthi adelele inkolo yabazobe beboshwa wathi lokhu kufaka zonke izinkolo. “Amaphoyisa ethu kumele enze umsebenzi ngokulandela imigomo yokusebenza. Selokhu kuqale ukuvalwa thaqa kwezwe sithole izikhalo eziningi ezivela kubantu abehlukene ngokungalungile okwenziwe ngamaphoyisa, zonke lezo zikhalo ziyaphenywa ngabophiko olubhekele ukusebenza kwamaphoyisa i-Independent Police Investigate Directorate (Ipid).” kusho uCele. Abantu ezinkundleni zokuxhumana bagxeke uCele ngokubukela phansi ezinye izinkolo njengoba kuke kwaba khona izithombe ezitshengisa ubudlova bamaphoyisa echitha imisamo yabantu kunemicimbi yesintu. Khonamanjalo, kuboshwe abazalwane abangu-41 ezehlweni ezehlukene ngempelasonto. Kwesokuqala uphiko lweTactical Response, lubophe abantu abangu-17 ngoLwesihlanu ngo-1 emini. Okhulumela amaphoyisa kuleli, uBrig Vishnu Naidoo, uthe laba baboshwe kwisakhiwo sasePitoli kade besenkonzweni. “Abasolwa abangu-17 basagcinwe emaphoyiseni ukuze kuqinisekiswe ubuzwe babo eMnyangweni wazaseKhaya. Bazodedelwa ngebheyili noma bakhokhiswe inhlawulo noma bavele enkantolo,” kusho uNaidoo. Esigamekweni sesibili, kuboshwe abazalwane abangu-24 ngoMgqibelo, eMpumalanga. “Kuzo zombili lezi zigameko baphule imithetho kathaqa,” kusho uNaidoo. UNaidoo unxuse ukuba abazenkolo ezahlukene balandele imithetho kathaqa.