Lesi sigameko esithinta amadoda amabili aneminyaka ewu-23 no-30 senzeke ngoLwesine KwaMashu esigcemeni sakwaC. Kuthiwa amadoda akhombe ngezibhamu abantu ababili abebezihambela, abafuna imali namaselula. Ababanjwe inkunzi bathinte amaphoyisa ngokushesha kwachazwa nokuthi abukeka kanjani amadoda abambe inkunzi, amaphoyisa aqala uphenyo. Emuva kophenyo amaphoyisa ayalelwe emzini othile athola isibhamu esinezinhlamvu eziyisikhombisa, amaselula amahlanu, i-speaker se-blue tooth, izikhwama nemimese. Kuboshwe amadoda amabili kanti amaphoyisa athe esavula icala kwafika omunye umuntu esiteshini KwaMashu wathi ubanjwe inkunzi. Lo muntu uye wakhomba amadoda aboshiwe wathi yiwona athathe isikhwama sakhe esitholwe emadodeni abeboshiwe. Amadoda amabili aboshiwe abingelele iMantshi yeNkantolo yaseNtuzuma ngoLwesihlanu lapho etshelwe khona ukuthi anecala lokubamba inkunzi ehlomile nokutholakala nesibhamu esingekho emthethweni nezinhlamvu. Uphenyo lwamaphoyisa aKwaMashu luphinde lwathola ukuthi isibhamu esitholwe kubasolwa kwakubikiwe ukuthi sebiwa kusomabhizinisi owabanjwa inkunzi esitolo sakhe esisemgwaqeni uMalandela. Kusaphenywa ukuthi isibhamu asithinteki yini kwezinye izenzo zobugebengu.