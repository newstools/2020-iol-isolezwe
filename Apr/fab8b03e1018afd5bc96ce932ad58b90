I-ECONOMIC Freedom Fighters (EFF) isola umengameli wakuleli uMnuz Cyril Ramaphosa ngokugobela ingcindezi yosomabhizinisi ngemuva kokumemezela izindlela zokuvulwa kwezwe kancane kancane. URamaphosa izolo umemezele ukuthanjiswa kweminye yemithetho kathaqa kusukela ngoMeyi 1 abale kuyo ukwelulwa kwesikhathi sokusebenza kwezokuthutha, ukuvunyelwa kwamanye amabhizinisi ukuthi abuyele emsebenzini, ukudayiswa kukagwayi kanye nokuvumela abantu ukuthi bazivocavoce ngaphansi kwemibandela esazomenyelezwa. I-EFF isihlabile isinqumo sikamengameli ikhala ngokuthi isibalo sabahaqekayo ngosuku kuleli sisephezulu kakhulu ukuthi sekungakhulunywa ngokubuyela emsebenzini. "Emahoreni awu-24 edlule nje sibone isibalo sinyuka ngo-300, ngakho asiziqondi izizathu zokuvulwa kwezwe ngokuphuthuma, lokhu ukushaya indiva izeluleko zongoti bezempilo," kusho i-EFF esitatimendeni. Isibalo sabahaqekile kuleli sinyukele ku-3 953 izolo. Ithe uhulumeni akumele agobele ingcindezi yosomabhizinisi bakuleli ngoba imithetho ebekiwe eyesikhashana. IDemocratic Alliance (DA) ngakolunye uhlangothi yona isishayele ihlombe isinqumo sikaMengameli, yacela ukuthi ezinsukwini ezizayo kucaciswe ngemithetho emisha ukuze kungabi nokudideka phakathi kwabantu bakuleli nakoNgqongqoshe abangagcina sebethumela imiyalezo eshayisanayo. Ithe nayo ike yaphakamisa ukuthanjiswa kweminye yemithetho kathaqa ezinsukwini ezilishumi ezedlule kanti kucishe kufane nokuthi umengameli uhambe emazwini abo. "Kuyasigqugquzela ukubona ukuthi nathi siyakwazi ukusebenzisana nohulumeni ngale ndlela. Siyazeseka izinhlelo zikaRamaphosa zokunqanda ukusabalala kwaleli gciwane," kusho iDA. UMnuz Herman Mashaba, oxebuke kwiDA wasungula iqembu lakhe iPeople's Dialogue, uthe uyakwamukela okumenyezelwe uRamaphosa izolo kodwa usafuna ukucaciseleka ngodaba lwenkohlakalo, ukuboleka imali kwi-International Monetary Fund kanye nendlela okuzolekelelwa ngayo abahlwempu. "Ngiyathemba uhulumeni uzokhuluma nathi ngalezi zinto ezibucayi maduze," kusho uMashaba.  