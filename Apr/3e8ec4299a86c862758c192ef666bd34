Lo wesilisa igama lakhe ebelingakadalulwa njengoba bekusalindeleke ukuthi kubikelwe amalungu omndeni, utakulwe izolo abatshuzi namaphoyisa. Ngokusho kokhulumela amaphoyisa KwaZulu-Natal, uCaptain Nqobile Gwala, umlisa oneminyaka engu-38 uduke ngoLwesihlanu kade eyodoba. “Isidumbu sowesilisa sitakulwe namhlanje (izolo), edamini. Ubedukile ngoLwesihlanu kade eyodoba. Kuvulwe idokodo ngokushona komuntu esiteshini sasoThongathi. Uphenyo lamaphoyisa lusaqhubeka,” kusho uCaptain Gwala. Abezimo eziphuthumayo bakwa-IPSS Medicals Search and Rescue (SAR), babhale ekhasini labo kwiFacebook ukuthi basebenzisane nabatshuzi bombutho wamaphoyisa, amaphoyisa kamasipala, nabophiko lwe- K9 baseThekwini nabaseMhlali ukutakula lesi sidumbu. Lo wesilisa bathe wawa esikebheni sakhe eyodoba ngaso wabe eseminza. Ithimba ebelitakula lithe lithwale kanzima njengoba bekunotshani obuminyene. Kusebenze izinja eziqeqeshiwe uDante no-Ghost be-K9 ukubheka isidumbu salo wesilisa. UDante kuthiwa uyena okwazile ukukhombisa abatshuzi lapho isidumbu besikhona. Ube esekhishwa umufi. Uminza nje lowesilisa izwe livaliwe njengoba kwamemezela uMengameli Cyril Ramaphosa ukuthi abantu bahlale emakhaya. Kuvumeleke ukuba bephume uma beyothenga ukudla noma beya emsebenzini labo abenza umsebenzi obucayi kanjalo noma beyothenga emakhemisi.