BADUBE ukusebenza izolo abasebenzi bophiko oluqoqa imfucuza kuMasipala weTheku befuna ukuthi bahlolwe ukuthi abanayo yini iCoronavirus. Abasebenzi baseDurban Solid Waste (DSW) eJacobs ngoLwesine bathe bafuna ukuhlolwa ukuze bazi ukuthi abathelelekile yini ngegciwane ngoba basebenza nomfowabo kathisha waseMlaza obulewe yigciwane. Omunye wabasebenzi, ongathandanga ukudalulwa, uthe umfowabo kamufi uthe wagcina ukubona udadewabo ngoMashi 14 kodwa akahlolwanga ngesikhathi kuhlolwa amalungu omndeni wakubo ngoba yena akahlali kubo. “Lokho kusitshela ukuthi kungenzeka ukuthi unalo igciwane ngoba akahlolwanga. Abaphathi uma sikhuluma nabo bathi asephelile amasonto amabili engenazo izimpawu zokuthi unegciwane ngakho kusho ukuthi umsulwa. Bathi asikho isidingo sokuthi sihlolwe ngoba umuntu esisebenza naye umsulwa. Lokhu abakushoyo kuyashayisana nesikuzwe ezindabeni kokuthi amalungu amabili omndeni okutholakale ukuthi anegciwane abengenazo izimpawu. Bazi kanjani ukuthi uzakwethu umsulwa,” kusho yena. Umsebenzi osolwa ngokuba negciwane kuthiwa uxoshwe wozakwabo ngoLwesithathu. Izolo ubengekho emsebenzini. Okunye abasebenzi ebebekhala ngakho wukuthi sekuphele isonto bengenazo izimpahla zokuzivikela emagciwaneni uma besebenza. “Sisebenza ngamagciwane njengoba sicosha udoti. Kulowo doti kukhona namaphepha okufinya asesebenzile. “Kuyashiwo ukuthi igciwane lihlala oketshezini olufana namafinyila. Uma singenawo amagilavu okubamba udoti, siphephe kangakanani. “Abantu abenza imisebenzi ebucayi bafake izifonyo thina asinazo kuthiwa azikho. Isibulalimagciwane asinaso kodwa sibona izikhulu zikamasipala zihamba zinikeza abantu emphakathini kodwa thina esingabasebenzi bawo azinandaba nathi. Ezimotweni esisebenza kuzo kungcolile asikaze sibone zifuthwa kubulawa amagciwane,” kusho yena. Ithimba leSolezwe lifike emahhovisi kamasipala abahlengikazi bechazela abasebenzi ukuthi izifonyo nazo aziphephile. Igciwane lingahlala kuzo uma ozifakile ezithinta ngesandla kodwa abasebenzi bebelokhu bemile ekuthini bafuna ukuhlolwa ukuze bazazi. Okhulumela iMeya yeTheku, uMnuz Mluleki Mtungwa, uthe umbiko abawutholile owokuthi abasebenzi bathi izimpahla zokuzivikela azikho. “Udaba lulungisiwe ekuseni, izimpahla zokuzivikela zihanjisiwe. Uma abasebenzi befuna ukuthi bahlolwe ukuthi kumele baye ezikhungweni zezempilo balandele imigomo ebekiwe yokuhlolela igciwane. Njengoba sesizwile ukuthi bakhathazekile sizobheka ukuthi yini esingayenza ukuze basizakale,” kusho uMtungwa.