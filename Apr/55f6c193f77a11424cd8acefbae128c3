UNkk Sithole-Moloi uthe umnyango wakhe unomsebenzi obalulekile wokuqinisekisa ukuthi ukuphakelwa kwezitshalo nezithelo kubantu bakuleli akuphazamiseki. “Imboni yokudla inomsebenzi wokuthi ihambisane nemigomo ebekiwe ukuvikela ukubhebhetheka kwegciwane iCorona ngokuthi ihlinzeke ngokokuwasha izandla, baqinisekise ukuthi amanzi nensipho kokuhlanza izandla kukhona nokuqinisekisa isibalo esincane sabantu ababa sezindaweni zokusebenza ukuqinisekisa ukuthi abantu abasondelani,” kusho uNkk Sithole-Moloi. Omunye wezisebenzi kule makethe kwatholakala ukuthi unegciwane iCorona ngemuva kokuthi wayehambele kwelinye lamazwe aphesheya. UNkk Sithole-Moloi uthe uthole umbiko wokuthi lo msebenzi ngemuva kokutholakala ukuthi uhaqekile, akazange ahlangane nabanye ozakwabo. “Iziphathimandla zemakethe zalandela imigomo efanele njengoba indawo yonke yachelwa ngesibulali-magciwane. Ukusebenza kuqhubeka kahle ngendlela ephephile nokuhanjiswa kwezithelo nezitshalo kuqashiwe ukuqinisekisa ukuthi akuphazamiseki,” kusho uNkk Sithole-Moloi. Ubehambisana neMeya kaMasipala waseMsunduzi, uMnuz Mzi Thebolla. Udlulele e-laboratory engaphansi kwalo mnyango iCedara okuyilapho ethule ngokusemthethweni imikhiqizo yokugeza izandla okwakhiwa kule laboratory okuthiwa kuzonikezwa abalimi ukuze baqinisekise ukuthi izisebenzi ziyazigeza izandla. Uqinisekise ukuthi le mikhiqizo ayizodayisa kodwa izonikezwa umphakathi mahhala. “Lo mkhiqizo ubuvele wenziwa ngaphambi kokuthi kuhlasele leli gciwane. Beyisetshenziselwa ukuthi kuhlanzwe izindawo lapho kusetshenzwa khona kodwa sibone isidingo sokuthi yengezwe kakhulu njengoba sibone ukuthi ingakwazi ukusiza kulesi sikhathi ilekelele abasebenzi basemapulazini okuyibo abasekhaleni lokukhiqizwa kwezitshalo nezithelo,” kusho uNkk Sithole-Moloi.