NgoMgqibelo, uNgqongqoshe wezokuBusa ngokuBambisana neziNdaba zoMdabu KwaZulu-Nata, uMnuz Sipho Hlomuka, uNgqongqoshe wezokuPhepha esifundazwni, uMnuz Bheki Ntuli noNgqongqoshe wezoLimo eKZN, uNkk Bongi Sithole-Moloi banikele ngamathangi amanzi angu-631, esifundeni iKing Cetshwayo, eNkandla. Ukuhambela kongqongqoshe kulesi sifunda, kuyingxenye yokungenelala kukahulumeni njengoba eqhuba umkhankaso wokuhambisa amanzi emphakathini. UMnyango wezokuBusa ngokuBambisana neziNdaba zoMdabu kumanje usuhambise amathangi angu-3 000, emiphakathini ehlukene. Ukuhanjiswa kwamanzi emphakathini kumqoka kulezi zinsuku njengoba kubhoke i-Corona edinga ukuthi abantu bahlale begeza izandla. UHlomuka uthe amathangi abawahambise eKing Cetshwayo azohanjiswa ezindaweni ezehlukene abazikhombile ukuze basondezele abantu amanzi. “Lokhu kuzokwenza ukuthi amanzi atholakale kalula, ikakhulukazi njengoba isifundazwe sethu sisazama ukuvuka sizithathe emva kokuhlaselwa yinkinga yokuntuleka kwamanzi,” kusho uHlomuka. UHlomuka nethimba lakhe baphinde bahambela indawo yamanzi eNkandla ephakela idolobha nomphakathi amanzi. IMeya yoMkhandlu iKing Cetshwayo, uNksz Nonhle Mkhulisi, ithembise ongqongqoshe ukuthi amathangi amanzi azosetshenziswa ukuze kuzuze wonke umuntu esifundeni sabo. “Siyakwamukela lokhu kungenelela kukahulumeni okufike ngesikhathi esifanele, amathimba ethu avele aseqalile ukuhambisa amathangi ezindaweni ezifanele ukwenza isiqiniseko sokuthi abantu banawo amanzi,” kusho uNkk Mkhulisi.   