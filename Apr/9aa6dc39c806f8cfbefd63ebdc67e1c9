UMkhize uveze ukuthi sebengu-66 asebeqinisekiswe esibhedlela eSt Augustine’s ukuthi bahaqekile. Uthe okukhathaza kakhulu wukuthi abangu-48 kulabo asebehaqekile ngabasebenzi bezempilo. Ubekhuluma esithangamini nabezindaba lapho amukele khona umnikelo weMotsepe Foundation, enikele ngezimfonyo ezingu-200 000 ezizosatshalaliswa kuzo zonke izifundazwe. “Sikhathazekile kakhulu ngalezi zibalo kulesi sibhedlela. UMnyango wezeMpilo KwaZulu-Natal usezingxoxweni zokuthi kuvalwe ezinye izingxenye zesibhedlela,” kuchaza uMkhize. Uthe abasebenzi bezempilo kuzwelonke sebeyasaba, ikakhulukazi njengoba bekushoda izivikelo. Uphinde waveza ukuthi sebengu-13 asebebulawe yiCoronavirus ezweni, oshone kamuva ngowaseThekwini. Oshone eThekwini kuthiwa ngowesilisa obesesibhedlela esizimele iParklands, obexinwe nawumdlavuza. Sebengu-1 749 asebehaqekile kuzwelonke. Udaba lwesibhedlela iSt Augustine’s lusematheni njengoba uNdunankulu wesifundazwe uMnuz Sihle Zikalala ethe bahlongoza ukusivala. Kumanje sekunamawodi avaliwe ngenxa yokwesaba ukubhebhetheka kobhubhane. UNobhala weDenosa eKZN, uMnuz Mandla Shabangu, uthe sebeqinisekisile ukuthi amawodi asevaliwe kulesi sibhedlela futhi abasamukelwa abalaliswayo. Uthe abakhathazekile kuphela ngalesi sibhedlela esizimele kodwa kukhona nezinye ezifihlayo uma sekukhona abahaqekile, okwenza kube nzima ukulandela. Izolo uMengameli Cyril Ramaphosa uthe basabheka ukuthi ukuvalwa kwezwe kube namuphi umthelela. Nokho uthe unesiqiniseko sokuthi ukuba akawumemezelanga uthaqa wezinsuku ezingu-21 ngabe sikhulu isibalo sabahaqekile kuleli. Khonamanjalo, usephumile esibhedlela uNobhala weSA Federation of Trade uMnuz Zwelinzima Vavi, obephuthunyiswe ngenxa yokuhaqwa yiCorona. UVavi ubhale ekhasini lakhe likaTwitter izolo eqinisekisa ukuthi usesekhaya. “Ngiphumile esibhedlela kumanje ngiphumule ekhaya kodwa ngisazivalele. Ngizophinde ngihlole ngoMsombuluko kodwa ngiyakholwa wukuthi ngizonqoba. Ngiyabonga kakhulu ngothando nangokwesekwa. Umkami nendodana yami eneminyaka eyisikhombisa abakhombisi zimpawu zegciwane,” kusho uVavi.