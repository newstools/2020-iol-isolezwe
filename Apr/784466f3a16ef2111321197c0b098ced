Lezi zindaba ziqinisekiswe yilo mholi kwi-video ayifake ekhasini leqembu kwiFacebook ngeSonto. UMeshoe ophinde abe yilungu lePhalamende ubebukeka egcwele ukuzethemba ngesikhathi ekhuluma kwi-video. Unxuse abantu bakuleli ukuthi behlise amaphaphu bangabi nakho ukwesaba, wathi leli gciwane liyafana neminye imikhuhlane akusho ukuthi otholakale enalo kusuke sekuphelile ngaye. “Kuyona yonke le minyaka edlule ziningi izivunguvungu esidlule kuzo kodwa sizinqobe. Ngakho abantu abangatatazeliswa ukuthi igciwane kukhulunywa ngalo kakhulu kwithelevishini ngakho osenalo usezofa,” kusho uMeshoe. Uthe selokhu atholakala ukuthi unalo akazikhumbuli ekhwehlela noma ethimula okukanye enezinye zezimpawu eziyizinkomba zalo kodwa uphile njengosheleni. UMeshoe nonkosikazi wakhe uNkk Lydia Meshoe bazivalele emzini wabo ngemuva kokuhlolelwa leli gciwane ngenyanga edlule. Yena noSotswebhu waleli qembu uMnuz Steve Swart, babehambele umkhuleko eRibbledale, eBloemfontein, ngenyanga edlule ngaphambi kokuthi uMengameli Cyril Ramaphosa amemezele ukuthi akusavumelekile ukuhlangana kwabantu abevile ku-100. USwart nabanye abahlanu okuthiwa babevela emazweni ahlukene okuyi-United States, France nakwa-Israel nabo batholakala ukuthi banegciwane. Ngesonto eledlule kubikwe ukuthi noNobhala-Jikelele womfelandawonye wezinyunyana iSouth African Federation Trade Unions, uMnuz Zwelinzima Vavi, naye kutholakale ukuthi ungomunye wabahaqekile. UVavi ufake i-video ekhasini lakwiTwitter eyimizuzwana engu-37 lapho ethi iCorona ifike zigawulwe zabekwa kuyena, ayinalo ithuba lokuzenzela umathanda. Uthe nakanjani izophuma iphele emzimbeni wakhe, izofa. Ushiye abaningi bemangele njengoba kule video ebejuluke econsa nokungaziwa ukuthi ubegquma yini.