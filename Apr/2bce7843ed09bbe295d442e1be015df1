Izolo esithangamini nabezindaba kumenyezelwe ukuthi kuleli bangu-1 462 abaneCorona futhi bahlanu asebeshonile. UNgqongqoshe wezokuBusa ngokuBambisana nezoBuholi boMdabu kuleli, uDkt Nkosazana Dlamini Zuma, uthe kulandela ukubona izinto ezithize selokhu kuvalwe izwe babe sebekhetha ukuxegisa eminye imithetho nokulungisa ezinye izinto. UDkt Dlamini Zuma izolo kulesi sithangami sabezindaba ugcizelele ukuthi imingcwabo izoqhubeka, nabavela kwezinye izifundazwe bangaya emingcwabeni. Imingcwabo izohanjelwa ngabantu abangu-50 kuphela. “Baningi abantu esithole ukuthi baphatheke kabi ngoba bebefuna ukuya emingcwabeni kwezinye izifundazwe, base bavinjwa amaphoyisa. Umthetho ubuvele uthi akuvumelekile, siyaxolisa kulabo abaphatheke kabi. Sibe sesibona ukuthi lo mthetho uyinkinga sabe sesithi bavumelekile manje abavela kwezinye izifundazwe,” kusho uDkt Dlamini Zuma. Kwezokuthutha uthe kunenselelo ekuthuthweni kwabantu ngamatekisi. Kuphindwe kwacaciswa ukuthi abadayisa ukudla emgwaqweni bazovumeleka ukuthi baqhubeke badayise uma nje benazo izimvume. Nezitolo ezincane emalokishini nazo zivumelekile ukuthi zisebenze ngalesi sikhathi. UNgqongqoshe wezokuXhumana kuleli, uNkk Stella Ndabeni-Ebrahams, uthe uhlelo lokusebenzisa amaselula ukuthola asebehaqekile akukhona ukuthi uhulumeni ufuna ukulalela izindaba zabantu ezingcingweni zabo kodwa kwenziwa ukuze kulandelwe abantu abangahle babe negciwane ukuzama ukunciphisa ukuthelelana kwabantu.