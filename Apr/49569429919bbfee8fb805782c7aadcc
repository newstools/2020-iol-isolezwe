UMENGAMELI Cyril Ramaphosa uthi uhlabeke umxhwele ngokuma ngomumo kwesibhedlela iCharlotte Maxeke eGoli, ngoba sizokwazi ukugcina abantu abahleselwe yigciwane iCovid-19. Ubekhuluma namhlanje emini yantambama ngenkathi ehambele kulesi sibhedlela nakwezinye kule ndawo, ehlola izindawo lapho okuzohlaliswa khona abantu abasuleleke ngaleli gciwane ukuze balulame. Uthe bumhlabe umxhwele nobuchwepheshe besimanje kulesi sibhedlela ngoba sizokwazi ukubhekana nokusuleleka kwabantu, kwazise singase sikhuphuke isibalo ngoSepthemba kuya ku-Okthoba. “Lesi sibhedlela sikulungele ukusetshenziselwa uhlelo iNational Health Insurance uma isiqalile ukusebenza,” kuncoma uRamaphosa. Uncome nokuzimisela kwabasebenzi bezempilo kulesi sibhedlela, wathi kuyamjabulisa. Uthe lokhu sekwenze namanye amazwe afana neGermany ukuthi angenelele ngosizo, futhi aseshilo ukuthi nawo azimisele ukufunda indlela elakuleli elikusingethe ngayo ukusabalala kwaleli gciwane. 