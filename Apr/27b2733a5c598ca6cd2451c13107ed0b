SESINYUKELE kuR800 billion isamba semali esibekelwe ukutakula umnotho nabantu bakuleli kumonakalo odalwa ukuvalwa kwezwe ngenxa yeCovid-19. Lokhu kumenyezwe uNgqongqoshe weziMali kuleli uMnuz Tito Mboweni ngoLwesihlanu oveze ukuthi iBhange loMbuso kuleli lithayisele ngoR300 billion kuR500 billion obumenyezelwe ngumengameli Cyril Ramaphosa ozotakula abantu abahlwempu namabhizinisi ashayekile. UMboweni uthe uR800 billion uzolelekela impi yezwe neCovid-19. "Akusho lutho ukuthi lemali izobe isesikhwameni sikahulumeni ngoba izobe ixhasa umnotho wonke," usho kanje. UMboweni uthe ingxenye yemali izothathwa kwisabelo mali kwizinhlelo ezingeke zisenziwa njengezithinta ezokuvakasha nezokungcebeleka. "Sizosusa kwasani kwisabelo mali osekuhlelisiwe noma okungeke kusaba khona. Imali yalezi zinhlelo izofakwa emalini yokutakula abantu abahlwempu namabhizisi. Ngeke kube yisinqumo esiphusile ukunikeza umnyango wezokuVakasha imali ekubeni kuvaliwe ukuvakasha," usho kanje. UMboweni uqhube waphonsela osomabhizinisi inselelo yokuthi nabo bangenelele batakule amakhasimende abo nabantu bakuleli. Ngesikhathi ememela uR500 billion uRamaphosa waveza ukuthi u-R20 billion uzobhekana ngqo nokulashelwa iCorona. Lokhu kubalwa ukuhlolwa kwabantu, izinsiza zokulapha, okokuvikela abasebenzi bezempilo, imibhede ezibhedlela, abasebenzi nokunye. Omunye u-R20 billion uzoya komasipala. “Omunye u-R20 billion uzolekelela komasipala, ukuletha amanzi, ukulekelela ezidingweni zokuhlanza, ezokuthutha komphakathi nokuwutholela indawo yokuhlala,” kusho uRamaphosa. U-R50 billion uthe kuzolekelelwa ngawo ezimpeshenini, izibonelelo zikahulumeni nokunikeza abantu izijumbane zokudla. U-R100 billion uzosetshenziswa ukuvikela imisebenzi yabantu uphinde usungule imisebenzi emisha. URamaphosa uthe abe-UIF sebekhokhe uR1.6 billion. Kusizakale izinkampani ezingu-32 000 nabasebenzi abangaphezu kuka-600 000. U-R40 billion uzolekelela abasebenzi abaqashi babo abazohluleka ukubanikeza umholo wabo njengenjwayelo. Amabhizinisi amancane azosekwa ngo-R2 billion nalapho kubalwa ngisho izipaza. Umemezele noR200 billion ozobolekwa abamabhizinsi emabhange. Lolu hlelo kulindeleke ukuthi luhlomulise izinkampani ezingu-700 000 nabasebenzi abangu-3 million. NgoMgqibelo abanye oNgqongqoshe baqalile ukwenaba ekuthanjisweni kweminye yemithetho kaathawa njengoba izwe lisuka ezingeni lesihlanu lokuvalwa kwezwe lehlela kwelesine. 