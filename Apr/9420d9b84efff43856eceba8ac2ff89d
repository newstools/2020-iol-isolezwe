Abakhiqizi be-Anchor Brewer’s Yeast bakuqinisekisile ukuthi bakumisile ukuyifaka ezitolo ngenxa yemithetho kathaqa. UNksz Joanne Clarke, onguMqondisi wezabaThengi kwa-Anchor, uthe bayalelwe ukuthi bawumise lo mkhiqizo. Utshele Isolezwe ukuthi kusukela kuqale uthaqa, sikhule kakhulu isibalo sabathenga imikhiqizo yabo. Ucacise ukuthi umkhiqizo wokubhaka nokuxova inhlama usazoqhubeka nokudayisa kodwa kuvalwe kuphela owokuvubela utshwala. “Bekuvele kunokukhula okuyisimanga kwabafuna imikhiqizo yethu ngenxa yokuthi abaningi bebefuna ukubhaka emakhaya. Nokho kubuye kwabonakala ukuthi ne-Anchor Brewer’s Yeast ihamba kakhulu ezitolo. Yilapho sithole khona ukuthi kukhona abazivubelela utshwala emakhaya.” UNksz Clarke uthe ukumisa kwabo ukudayisa lo mkhiqizo kuhambisana nokuhlonipha imithetho kathaqa ukunqanda ukubhebhetheka kweCoronavirus. Yize ethe nomkhiqizo wokubhaka ubusunenkinga yokuphela ezitolo, ugcizelele ukuthi bazowufaka ezitolo ngoba bayazi abantu bayawudinga emakhaya. Ukumiswa kokudayiswa kotshwala kwenzeke emuva kokuba uMengameli Cyril Ramaphosa, ememezela ukuthi izwe lizogonqa izinsuku ezingu-21. Uphinde wagcizelela ukuthi ngisho ingaxegiswa eminye imithetho yokuvalwa kwezwe kodwa utshwala ngeke budayiswe. Lokhu kukhalise izinkampani zotshwala ezigcine zifaka isicelo enkantolo sokuthi zivunyelwe ukudayisa. Muva nje uDkt Sibongiseni Dhlomo, onguSihlalo weKomiti lezeMpilo ePhalamende, uncome umengameli ngokungaguquki esinqumeni sokuvalwa kokudayiswa kotshwala. Abantu ezinkundleni zokuxhumana bese bekhuluma ngayo eyokuzivubelela utshwala emakhaya. Kuvele nokuthi sekunezindawo ezidayisa utshwala obuvutshelwa emakhaya ukusiza abangakwazi ukubekezelela ukoma.