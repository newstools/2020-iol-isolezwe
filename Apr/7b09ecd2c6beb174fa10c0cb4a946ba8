UBONGA uthando nokwesekwa akuthole kubantu baseNingizimu Afrika uMnuz Zwelinzima Vavi ngesikhathi ebesenzima empilweni kuyena nomndeni wakhe. UVavi uzwakalise ukubonga kulandela ukuthola izindaba ezimnandi zokuthi alisabonwa igciwane leCoronavirus njengoba ebengomunye wezakhamizi ezihaqwe yileli gciwane. Kuzokhumbuleka ukuthi akazange akufihle ukuthi uhaqekile uVavi, okuyinto ayithola ngo-Ephreli 2 wazisa nezakhamizi zakuleli. UVavi uthe lezi zindaba ezimnandi uzithole izolo nenkosikazi yakhe naye okutholwe ukuthi ayinalo leli gciwane. Kuzokhumbuleka ukuthi ngesonto eledlule wahlolwa okwesibili kwatholakala ukuthi usenayo iCoronavirus emzimbeni, nokuyilapho aveza khona ukuthi welulekwe kabanzi uNgqongqoshe wezempilo kukeli uDkt Zweli Mkhize okwamunikeza ithemba lokuthi uzosinda njengabanye esebelaphekile. "Bangani nezihlobo ngiwubufakazi bokuthi inganqotshwa iCoronavirus uma abantu belandela imigomo ebekwe uhulumeni wakuleli. Ngibonga bonke abantu ebebengithumelela imiyalezo yokungeseka nomndeni wami, yenze omkhulu umehluko. Izolo ngihlolwe nonkosikazi langatholakala igciwane, sesiwumndeni okhululekile," kusho uVavi kwivideo ayifake ekhasini lakhe kuFacebook. Ephetha uthe abantu abathi bejabula kanye naye kodwa bangakhohlwa ukubeka abasahaqekile nemndeni yabo emikhulekweni. Wakubeka kwacaca ukuthi lesi sifo asinahlobo lwezinga lempilo, nabuhlanga, nasigwili kodwa lihaqa wonke umuntu. I tested negative! My wife too! Results came last night! I am free from coronavirus!! Thanks for the wonderful support! #CoronavirusinSA #ThursdayMotivation pic.twitter.com/0gc9DrWZtP