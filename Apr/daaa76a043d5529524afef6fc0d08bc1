Inhlangano emele abaphathi bamanyuvesi, i-Universities South Africa (Usaf) iveze lokhu esitatimendeni esithunyelelwe abezindaba emuva komhlangano ohlanganisa laba baphathi abawu-26 abavela emanyuvesi ahlukene muva nje. I-Usaf inqume ukuthi izinhlelo zokufunda emanyuvesi ziqale ngo-Ephreli 20. Isikhulu esiphezulu se-Usaf, uSolwazi Ahmed Bawa, sithe usuku luphakanyiswe ngoba bebekuqonda ukuthi isikhathi sokuvalwa kwezwe okulindeleke ukuthi siphele ngoLwesine oluzayo, sizobe sesidlulile ngakho banethemba lokuthi isimo sizobe sesibuyele kwesejwayelekile. “Uma ukuvalwa kwezwe thaqa kuqhubeka, sizozama ukuhlela kabusha izinhlelo zokufunda ngokubuyekeza izinhlelo eziningi bese sizama ukubheka okungenzeka uma amanyuvesi evulwa ngoJuni 1 noma ngo-Agasti,” kusho uBawa. Okunye okudingidwe emhlanganweni wukuthi izitshudeni sezikulungele kangakanani ukufunda kusetshenziswa ubuchwepheshe be-online. Okugqame kakhulu wukuthi izitshudeni eziningi ziphuma emphakathini ohlwempu uma kuqhathaniswa nezitshudeni eziyingcosana eziqhamuka emindenini edla kahle. “Okuphakanyiswe emhlanganweni wukuthi amanyuvesi aqhubeke nokuvala kuze kube uhlelo lokuvalwa kwezwe luyaphela, bese evulwa ngo- Agasti noma ngoSepthemba,” kusho uBawa. Ugcizelele ukuthi uma ukumiswa kwayo yonke into kuqhubeka, inhlangano izoqinisekisa ukuthi iqhamuka nezinhlelo zokuthi izitshudeni ezenza i-post graduate, ziyasizakala kanye nalezo ezenza ucwaningo emikhakheni ehlukene. Uthe basebenza nezinkampani zokuxhumana okubalwa kuzo iTelkom, Vodacom, Cell C neMTN ukuzama ukuthola isixazululo sokuthi izitshudeni zikwazi ukungena emakhasini okucobelelana ngolwazi amanyuvesi ngaphandle kokusebenzisa i-data. UBawa uveze kuthi bayaxhumana nezinye izinhlaka ezingalekelela ukuthuthukisa ezobuchwepheshe emanyuvesi nokufuna uxhaso ukuze kwakhiwe ingqalasizinda edingekayo. 