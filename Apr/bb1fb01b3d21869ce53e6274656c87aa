Ethula inkulumo yakhe ebandleni lamaRoma eliseduze nemijondolo yakwaJika Joe eMgungundlovu izolo, ngesikhathi kwethulwa ngokusemthethweni KwaZulu-Natal uhlelo lokuhlola abantu emakhaya iCorona, uZikalala uthe inhloso yalolu hlelo oluzoqhutshwa ibutho lamadelakufa ukunqanda ukubhebhetheka kwegciwane. “Ezinsukwini ezimbalwa ezedlule, sibone ama-video abesezinkundleni zokuxhumana lapho abantu bebethi lolu hlelo luhambisana nokuthi abantu bafakwe igciwane, siyafuna ukunika isiqinisekiso sithi olwethu uhlelo singuhulumeni lucacile, lumayelana nokuvikela abantu nokuthi kuqinisekiswe ukuthi abanaleli gciwane belashwa ngendlela,” kusho uZikalala. Uthe bayazi ukuthi nezigebengu zizozama ukuthi zigamanxe kulolu hlelo ukuze zigile imikhuba emiphakathini. “Ikhona imifaniswano ezogqokwa ngabantu abazobe behlola abantu emakhaya futhi bazobe behambisana nabahlengikazi, njalo uma kuhlolwa abantu kuzoqale kumenyezelwe emphakathini,” kusho uZikalala. Uthe bazophinde bamemezele nasemisakazweni ukuthi uhlelo luzoba kuphi ngasiphi isikhathi. “Ngakhoke sithi asingavumeli noma ngubani angene emakhaya ethu kodwa labo abavela kulolu hlelo kumele sibaphathe ngendlela siwumphakathi, ngiyafuna futhi ukugcizelela ukuthi lolu hlelo sizolwenza sibambisane nezinhlaka zika-Operation Sukuma Sakhe, umuntu oyofika engahambisani nobuholi be-ward uzobe engesiyo ingxenye yohlelo,” kusho uZikalala. UZikalala ukhuluma kanje, kwezinye izindawo abasebenzi balolu hlelo bathwale kanzima besasazelwa ngezinja ngabantu abebengafuni bangene ezindlini ngoba bezwe ezinkundleni zokuxhumana kuthiwa bazothelelwa ngegciwane. Uthe bahlose ukuthi leli thimba lingene emizini engu-139, njalo ngosuku. UNgqongqoshe wezeMpilo KwaZulu-Natal uNkk Nomagugu Simelane-Zulu, uthe balindele ukuthi sikhule isibalo sabantu okuzotholakala ukuthi banaleli gciwane njengoba sebeqala uhlelo lokuhlola abantu. UNkk Simelane-Zulu uthe KwaZulu-Natal bangu-519, abanegciwane bangu-18, asebeshonile. Uthe balindele umbiko njengoba kunophenyo ngezibhedlela ezimbili ezizimele okuyiSt Augustine neKingsway ezivaliwe okwesikhashana emva kokuba nezibalo eziphezulu zabantu abaneCorona. “Sizolindela umbiko ukuthi uthini, iwona ozosho ukuthi yiziphi izinyathelo okumele zithathwe,” kusho uNkk Simelane-Zulu. Ngesikhathi kuqhutshwa uhlelo, abantu abaningi bakwaJika Joe bakhale ngendlala nokuthi kukhethwa iphela emasini uma kukhishwa izijumbane zokudla. UZikalala uthembise ukuthi bazoziphenya lezi zinsolo.