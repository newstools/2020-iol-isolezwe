UVavi uqinisekise izolo ukuthi uhaqwe yileli gciwane kodwa wathi akazi ukuthi ulithathephi. “Angazi ngilithole kuphi igciwane, bengiphethwe umkhuhlane nje kusukela ngoLwesihlanu. NgoMgqibelo nangeSonto ubusungiphethe kakhulu. Ngibe sengiyohlola ngoLwesithathu, ngenzela ukuthi ngiphephe hhayi ngoba bengibona nginezimpawu. Bengizizwa ngiphansi nje. Bengingakulindele ukuba ngitholwe nginalo leli gciwane kodwa-ke nginalo,” kusho uVavi. UVavi uthola ukuthi unalo leli gciwane nje, ngoLwesithathu kumenyezelwe ukuthi sebengu-1 380 kuleli abanalo, kwabangu-44 292 asebehloliwe. Bahlanu abantu okuthiwa sebeshonile ngenxa yeCorona. UVavi ekhuluma kwi-eNCA uthe njengoba esethole ukuthi uhaqekile uzohlala ekhaya alandele imiyalelo yodokotela. Abantu abaningi bebekhalisana naye uVavi kwiTwitter, emuva kokuvela kwezindaba zokuthi uhaqekile. UVavi ungomunye wabantu abaqavile emphakathini osekuvele ukuthi unalo leli gciwane. Abanye osopolitiki okutholwe ukuthi banalo kube umholi we-ACDP uMfundisi Kenneth Meshoe, nelungu lePhalamende uMnuz Steve Swart. Inyuvesi yakwaZulu-Natal ngoLwesithathu imemezele ukuthi usolwazi owayecwaninga ngeHIV, uSolwazi Gita Ramjee, ushonile emuva kokutholakala kokuthi unalo leli gciwane.