UNksz Thandi Zondi (45) waKwaNgcedomhlophe, eMafakatini, wahlaselwa isifo sohlangothi ngo-2005. Uhole okokuqala emuva kwezinyanga ezinhlanu engaholi. Leli phephandaba libike ngodaba lwakhe ngenyanga edlule. Owengamele ezokuxhumana kwaSassa uNksz Sandy Godlwana wathembisa ukuthi uzolisukumela ngokushesha lolu daba. Emasontweni amabili edlule iSassa iqale phansi isicelo sempesheni yakhe emahhovisi aseVulindlela. UNksz Zondi ubesenezikweletu ezingaphezulu kwemali ayiholayo ngenxa yokuthi akakwazi ukuhamba kumele aqashe izimoto uma eya emtholampilo. Ubonga ukushicilelwa kodaba lwakhe nokusukunyelwa ngokushesha yizikhulu zakaSassa. “Ngabona sekufika imoto ngesonto okwakuzoqala ngalo ukuvalwa kwezwe. Bangithatha ngemoto bangihambisa kudokotela ngenziwa yonke into ngagingqa nezithupha. “Ngachazelwa nokuthi kunezinto ezingabhalekile kahle esibhedlela okwenza udokotela wangayivuselela impesheni. Kodwa bakulungisa konke lokhu ngikhuluma nawe nje sengibuya ukuyohola ngiyitholile, sengilinde ukuthi baphinde babuye ngoba kwenziwe eyonyaka ukuze kulungiswe enye incwadi yasesibhedlela engabhalekanga kahle,” kusho uNksz Zondi.  Uthe okunye okumjabulisile wukuthi abakwaSassa bamyise ePinetown wafike wanikezwa inqwaba yokudla. “Ngabuya nokudla okuningi, baphinde bangibuyisa ngemoto bazokudiliza ekhaya. Ngiyabonga kakhulu ngoba bese siside isikhathi nginenkinga, ukube udaba lwami alubhalwanga kwiSolezwe ngabe mhlawumbe abakezi namanje,” kusho uNksz Zondi. Ephetha uthe yize bengasebenzi ngokuthi batholele umuntu indlu kodwa bathembise ukuthi bazozama nokumxhumanisa nezinhlaka ezifanele mhlawumbe ezingamsiza ukuthola indlu entsha noma ngabe umxhaso kahulumeni. UNksz Godlwana uthe kuwumsebenzi wabo ukusukumela abantu nokuqinisekisa ukuthi bayahlinzekwa ngosizo ngazo zonke izindlela.