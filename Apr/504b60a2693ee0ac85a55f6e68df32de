ONGQONGQOSHE boMkhandlu obhekelele ukulwa neCovid-19, iNational Coronavirus Command Council ngoLwesihlanu bazokwenaba kabanzi ukuthi uzokwabiwa kanjani uR500 billion omenyezelwe ngumengameli Cyril Ramaphosa wokutakula abantu bakuleli njengoba kusavalwe izwe ngenxa yokubhebhetheka kobhubhane. Ngokwesitatimende esithunyelwe abezindaba izolo, oNgqongqoshe bazongena bagamanxe bachazale abantu bakuleli ukuthi izoyaphi le mali kusasa kusukela ngo-10 ekuseni. Ngesikhathi ememezela lesi samba uRamaphosa uveze ukuthi uR130 billion waso uzoqhamuka kwisabelo sezimali esibuyekeziwe esizomenyezelwa nguNgqongqoshe weziMali, uMnuz Tito Mboweni. Enye uthe izovela ezinhlakeni ezehlukene okubalwa isikhwama i-UIF, World Bank, International Monetary Fund (IMF), BRICS Development Bank, kanjalo namanye amabhange. “U-R20 billion uzobhekana ngqo nokulashelwa iCorona. Lokhu kubalwa ukuhlolwa kwabantu, izinsiza zokulapha, okokuvikela abasebenzi bezempilo, imibhede ezibhedlela, abasebenzi nokunye.” Uthe omunye u-R20 billion uzoya komasipala. “Omunye u-R20 billion uzolekelela komasipala, ukuletha amanzi, ukulekelela ezidingweni zokuhlanza, ezokuthutha komphakathi nokuwutholela indawo yokuhlala,” kusho uRamaphosa. U-R50 billion uthe kuzolekelelwa ngawo ezimpeshenini, izibonelelo zikahulumeni nokunikeza abantu izijumbane zokudla. Kuwo uthe kusungulwe impesheni yeCoronavirus ohulumeni azothayisela ngayo uR300 kwabahola imali yesondlo sezingane ngoMeyi, bese behola eyengezwe ngoR500 kusukela ngoJuni. Abahola enye impesheni bazohola imali egcwaliselwe ngoR250 kusukela ngenyanga ezayo. URamaphosa uphinde wamemezela ukuthi nabantu abangasebenzi babaliwe kulesi sabelo mali njengoba bezohola uR350 ngenyanga. UNgqongqoshe wezokuThuthukiswa koMphakathi, uNkk Lindiwe Zulu amehlo azobe ethe njo kuye namhlanje njengoba kulindeleke ukuthi achazele abantu ukuthi kuzobhaliselwa kanjani ukuhola le mali. U-R100 billion uzosetshenziswa ukuvikela imisebenzi yabantu uphinde usungule imisebenzi emisha. URamaphosa uthe abe-UIF sebekhokhe uR1.6 billion. Kusizakale izinkampani ezingu-32 000 nabasebenzi abangaphezu kuka-600 000. U-R40 billion uzolekelela abasebenzi abaqashi babo abazohluleka ukubanikeza umholo wabo njengenjwayelo. Amabhizinisi amancane azosekwa ngo-R2 billion nalapho kubalwa ngisho izipaza. Umemezele noR200 billion ozobolekwa abamabhizinsi emabhange. “Le mali izosiza izinkampani ngokuthi ziqhubeke zikhokhele abasebenzi amaholo, irenti nokunye. Izinkampani ezingenisa uR300 million nangaphansi ngonyaka ezizohlomula.” Lolu hlelo kulindeleke ukuthi luhlomulise izinkampani ezingu-700 000 nabasebenzi abangu-3 million.