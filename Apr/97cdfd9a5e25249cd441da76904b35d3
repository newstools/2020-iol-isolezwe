NgoLwesihlanu, abasebenzi bakwaSAA banikwe izincwadi ezibazisa ngesiphakamiso sokubadiliza okufanele basicubungule bese bephendula kungakabi * -Ephreli 21. Kuzokhumbuleka ukuthi iSAA ibicele uR10 billion wokugcina le nkampani isebenza kodwa uGordhan wakhala ngokuthi ayikho imali. Namuhla kulindeleke ukuthi ethule umbiko ngale nkampani okuyiwona izinyunyana ezithemba ukuthi uzocacisa ngekusasa layo. UMnuz Sam Mkokeli obhekelele ezokuxhumana eMnyangweni wamaBhizinisi kaHulumeni uthe uyibonile imibiko yabezindaba ekhuluma ngokudilizwa kwabasebenzi eSAA kodwa abayazi leyo ndaba. “Asikho isinqumo esithathiwe ngokudiliza abasebenzi okwamanje. I-SAA ingaphansi kohlelo lokuhlengwa. Abantu bazokwaziswa ngokuqhubekayo kule nkampani. Uhulumeni uzibophezele ekuqinisekiseni ukuthi umkhakha wokundiza uba nozinzo,” kusho uMkokeli. Ababhekele ukuphephisa iSAA baveze ukuthi abanayo imali yingakho befinyelele kulesi sinqumo. UNksz Phakamile Hlubi-Majola okhulumela iNational Union of Metal Workers Association (Numsa) emele abasebenzi beSAA, uthe abakwazi ukuphawula okwamanje ngalesi siphakamiso kodwa bazophawula ngokuhamba kwesikhathi. “Abasebenzi bethu bazitholile izincwadi zokuthi bazodilizwa kodwa ngeke siphawule okwamanje. Ngiyazi nifuna sisho okuthile kodwa sisazolinda kancane. Sizophawula ngesikhathi esifanele,” kusho uNkk Hlubi-Majola. I-SAA inabasebenzi ababalelwa ku-4 700, abanye babo abasebenzi njengoba izwe livaliwe. I-National Transport Movement (NTM) ithe asikho isidingo sokudiliza abasebenzi kodwa kufanele labo abaneminyaka ewu-55 kuya phezulu banikwe ithuba lokusheshe bathathe umhlalaphansi. Inkosi uMzamo Buthelezi we-IFP uithe uhulumeni kufanele ayidayise le nkampani ngoba ayikwazi ukuzenzela inzuzo.