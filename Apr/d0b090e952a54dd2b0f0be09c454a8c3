Isikhwama esithulwe ngokusemthethweni ngoLwesibili yinhlangano yabamatekisi iSouth African National Taxi Council (Santaco), kulindeke ukuthi kuhlomule kuso abashayeli nabasizi babo, osomatekisi nezimenenja zasemarenki. Okhulumela inhlangano kuzwelonke uMnuz Thabisho Molelekwa, uthe imali izokhishwa kanye. “Ngokuvalwa kwezwe, imboni yezokuthutha ilahlekelwa imali ebalelwa kuR25 million ezweni lonke. Siqoke inkampani yabacwaningi mabhuku iSekelaXabiso Internal Audit Consultancy ukuthi kube iyona ezokwengamela lesi sikhwama,” kusho uMolelekwa. Esithangamini sabezindaba eGoli uMengameli weSantaco uMnuz Phillip Taaibosch usikaze ukuthi umshayeli angakhokhokhelwa imali engaba u-R250 ngosuku kulezi zinsuku ezingu-21 zokuvalwa kwezwe kodwa uMolelekwa ekhuluma neSolezwe ugcizelele ukuthi imali izohluka njengoba abashayeli bamatekisi abahamba amabanga amafishane kukhona abebekucosha okuncane ukuqhathanisa nabamabanga amade bona abaduve emakhaya. Kuhlongozwa ukuthi imali ezokhishwa ibe ngu R3.5 billion. “Sesinxuse osomabhizinisi neminyango kahulumeni ukuthi iphonse esivivaneni. Sezikhona izinkampani ezimbili esezikhombise ugqozi lokufaka imali kulesi sikhwama kodwa isivumelwano nazo besingakasayinwa.” Uthe uma seluqalile uhlelo lokufakwa kwezicelo, amafomu azotholakala kwi-website yenhlangano noma bafake izicelo ngokushayela kuma-call centre enhlangano noma basebenzise iWhatsApp. Imininingwane ephelele izomenyezelwa uma sekumele kufakwe izicelo. Uqinisekise ukuthi bazosebenzisana nomnyango wezaseKhaya ukuqinisekisa ukuthi imininingwane kamazisi umuntu ayithumelayo iyiqiniso.