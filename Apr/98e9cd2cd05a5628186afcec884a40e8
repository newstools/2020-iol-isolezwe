UNxesi, obekhuluma esithangamini sabezindaba ebesisePitoli izolo, uthe kumphatha kabi ukuzwa ukuthi kunabaqashi abaphoqa abasebenzi ukuthi bahlabe ikhefu elingakhokhelwa ekubeni zikhona ezinye izindlela. “Akukwazi ukuthi kube nabaqashi abangabaholelile abasebenzi umholo kaMashi ngoba kunezinhlelo ezihlanganisa iCovid-19 National benefit. Uhlelo lwethu lubhekelela abasebenzi abazobe behleli ekhaya izinsuku eziwu-21 uma izwe livaliwe. Asithandi abaqashi baxoshe abasebenzi yingakho sinalolu hlelo. Siyacela izinkampani zixoxe noMnyango wezabaSebenzi ukuze zichazelwe ngezinhlelo ezehlukene zokuzilekelela,” kusho uNxesi. Uthe abaqashi abaphoqa abasebenzi ukuthi bathathe ikhefu elingakhokhelwe ngaphandle kokucela usizo eMnyangweni wezabaSebenzi bazothathelwa izinyathelo. Uzothumela ithimba labacwaningi ezinkampanini ezisebenzisa abasebenzi ngenkani yize bengebona abasebenzi abadingekayo noma abakha imikhiqizo edingekayo kulesi sikhathi. Abasebenzi abaphoqwa ukuthi basebenze ngenkani kufanele bayovula icala emaphoyiseni ngoba uRegulation 11 G womthetho wabasebenzi wenza kube yicala ukuphoqa umuntu ukuthi asebenze kulesi sikhathi ebe engakhiqizi impahla edingekayo uma izwe livaliwe. “Abaqashi sifuna bafake izicelo zokunxephezela abasebenzi ngoba imali sizoyithatha kwi-Unemployment Insurance Fund (UIF). Kulula uma imali siyifakela abaqashi bese beyidlulisela kubasebenzi. Asithandi ukuthi abantu bagcwale emahhovisi oMnyango wezabaSebenzi ngoba kuzosuke kugcwale ngokweqile kodwa singajabula uma abaqashi besilekelela ngoba bona banama-akhawunti abasebenzi. Sifuna ukufaka imali ezikhwameni zezimboni ezithile ezizokwazi ukuyidlulisela kubasebenzi,” kusho uNxesi. Uthe badinga ukusayina isivumelwano sokusebenzisana nezimboni ezehlukene ukwenza isiqiniseko sokuthi imali iyadlulela kubasebenzi. Ubonge abemboni yendwangu abasheshe baphumela obala benza uhlelo lokuholela abasebenzi ngesikhathi izwe livaliwe. Abanemibuzo ngohlelo lokuholelwa yi-UIF bangayishayela ku-012 337 1997 kusukela ngo-8 ekuseni kuya ku-8 ebusuku ngoMsombuluko kuya kuLwesihlanu.