Okhulumela amaphoyisa KwaZulu-Natal uCaptain Nqobile Gwala, uthe amaphoyisa ophiko iK9 eMgungundlovu nezinye izinhlaka zezokuphepha bathole ngezobunhloli ngaleli loli ebelishushumbisa insangu. “Umshayeli weloli ubhadanywe emgwaqweni uMbumbulu, eMkhambathini ngo-11.30 ekuseni ngoMsombuluko, wamiswa. Kwaseshwa iloli, amaphoyisa athola izikhwama ezinensangu.” Insangu etholwe ngamaphoyisa ingabiza ngaphezu kukaR460 000 UCaptain Gwala uthe kuboshwe umshayeli oneminyaka engu-51 wathweswa icala lokutholakala nensangu. Bekulindeleke ukuthi avele eNkantolo yeMantshi eCamperdown izolo. UKhomishana wamaphoyisa KwaZulu-Natal uLieutenant General Khombinkosi Jula, ukushayele ihlombe ukuboshwa komsolwa. Khonamanjalo, kulindeleke bavele eNkantolo yeMantshi eThekwini abasolwa abathathu abatholwe nezidakamizwa ezingabiza ngaphezu kukaR50 000. Abasolwa baboshwe ngesikhathi amaphoyisa eqhuba umkhankaso wawo ePhoyinti ngoMsombuluko. Ngesikhathi sokuvalwa kwezwe oKlebe bashaqe izidakamizwa ezilinganiselwa kuR650 000 ePinetown ekuqaleni kuka-Ephreli. Okhulumela oKlebe KwaZulu-Natal uCaptain Simphiwe Mhlongo, uthe bashaqe inqwaba yamabhokisi abenamagobolondo obekuzofakwa kuwona izidakamizwa. Uphenyo luyaqhubeka.