USamukelisiwe Thwala (19) obefunda uGrade 10 ubevakashele isoka lakhe ngosuku lwakhe lokuzalwa. Kuthiwa kube sekuba nokuhilizisana phakathi kwakhe nesoka. Isoka libe selikhipha ummese limgwaza liphindelela. Emuva kwalokho isoka lishiye isidumbu laya emaphoyiseni lafike lazinikela. Okhulumela amaphoyisa KwaZulu-Natal, uCaptain Nqobile Gwala, uthe isoka lizovela enkantolo yaseNewcastle namhlanje. “Icala lokubulala liphenywa ngamaphoyisa aseNewcastle. NgoLwesithathu ngo-6.30 ntambama owesifazane oneminyaka engu-19 ugwazwe wumuntu amaziyo. Ugwazwe amanxeba amaningi emzimbeni. Owesilisa uzinikele emaphoyiseni, wabe eseboshwa. Uzovela enkantolo yaseNewcastle kusasa (namhlanje),” kusho uCapt Gwala. Unina kamufi, uNksz Mpume Msomi, uthe naye usadidekile ukuthi kungani indodakazi yakhe ibulewe. “Mina angazi kwenzekeni ngaphandle kokuthi umfana ugwaze ingane yami inqwaba yamanxeba, eyigwazela kubo. Kuthiwa bebethandana. Angazi yinto yanini lena. Ngisadidekile ukuthi bekwenzenjani nokuthi yini ebibangwa,” kusho uNksz Msomi. Uthe ngeke aphawule ngokuthi isoka lizinikele emaphoyiseni. “Angazi ngempela ngingathini ngokuboshwa kwakhe, bazosho abadala balapha ekhaya.” Umthombo weSolezwe uthe yize kungaziwa ukuthi bekubangwani kodwa intombi ibiyogubha usuku layo lokuzalwa nesoka. “Bekuwusuku lokuzalwa lentombi, izoligubha nesoka. Akwaziwa ukuthi konakelephi ngoba bebehlezi bobabili,” kusho umthombo. Omunye umthombo uthe bezwe kuthiwa isoka belimbizile (umufi) limhlelele nomcimbi wababili ngoba kuwusuku lwakhe lokuzalwa. “Kutholakale ikhekhe le-birthday ebelithengwe yisoka lapho ebulawelwe khona. Isoka lakhe belijwale ukumshaya. Belike limlande nakubo limshaye. Belinodlame olumangalisayo,” kusho umthombo. Kuthiwa isoka ligwaze intombi kukhona abantu bakubo egcekeni. Likhuphule kakhulu umsakazo ukuze ingezwakali ikhala. 