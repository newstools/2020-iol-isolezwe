Amaphoyisa ayisikhombisa asebenza esiteshini iBonnievale, eWestern Cape, avele enkantolo kuleli sonto emuva kokuboshwa ngempelasonto. Amaphoyisa aboshwe kungakapholi maseko kade kuboshwe elinye iphoyisa eKraanskop, KwaZulu-Natal. Lona livalelwe mayelana nokuphula imigomo yokuvalwa kwezwe emuva kokubanjwa lidayisa utshwala endaweni yalo yokucima ukoma. Okhulumela iPopcru kuzwelonke, uMnuz Richard Mamabolo, uthe nakuba engekho umuntu ongaphezu komthetho kodwa akumele kubekwe isithombe emphakathini sengathi wonke amaphoyisa akhohlakele. “Kumele silinde icala liphele ngoba okwamanje amaphoyisa amsulwa kuze kube atholwa enecala,” kusho uMamabolo. Uthe bayathemba ukuthi isenzo ngeke sithunaze isithunzi samaphoyisa. “Kunamaphoyisa amaningi awenza kahle umsebenzi wawo bese kuba khona lelo dlanzana eligangayo,” kusho uMamabolo. Okhulumela inhlangano ephenya amacala enziwe ngamaphoyisa, i-Independent Police Investigative Directorate (IPID), uMnuz Sontaga Seisa, uthe kalikho icala abaliphenyayo mayelana nokuboshwa kwamaphoyisa. Okhulumela amaphoyisa kuzwelonke, uBridagier Vish Naidoo, uthe ukusebenzisana kwabaseshi basesiteshini saseMontagu, Bonnievale neWorcester kuholele ekuboshweni kwamaphoyisa amabili angosayitsheni namahlanu ango-constable. Uthe amaphoyisa ayisikhombisa aboshwe emuva kokuqamba amanga ethi kugqekeziwe esitolo esidayisa utshwala. UNgqongqoshe wamaphoyisa, uMnuz Bheki Cele, uthe bawu-16 abantu ababoshwe mayelana namacala okucekela phansi impahla eWestern Cape selokhu kuqale ukuvalwa kwezwe. Uthe eMpumalanga kuboshwe amaphoyisa amabili emva kokubanjwa phakathi esitolo esidayisa utshwala. UCele uthe kusukela ngoLwesine olwedlule ziyisithupha izindawo ezidayisa utshwala eWestern Cape ezicekelwe phansi.