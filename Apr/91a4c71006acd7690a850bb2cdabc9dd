Abanye abantu abazohlomula kulokhu ngamakhosi nezinduna. Lokhu kungenxa yokuthi uMengameli Cyril Ramaphosa ushicilele isimemezelo esikhuluma ngemiholo nemihlomulo yabaholi bomdabu nezimantshi. Oshicilelweni oluphume ngoMashi 25, labo okumele bathole imihlomulo bazokhokhelwa kusukela ngo-Ephreli 2019. Izisebenzi zikahulumeni ezihola imali engaphezu kukaR1.5 million ngonyaka zizonyuselwa ngo-3%, kuthi ezithola ngaphansi kukaR1.5 million, zinyuselwe ngo-4%. Umholo wemakhosi noNdlunkulu usuzonyuka uye kuR1.2 million ngonyaka, kuthi owabaholi bomdabu ube nguR1.1 million, kuthi abaholi bomdabu abanamava bahole R270 729, izinduna zithole R116 418. USihlalo weNdlu yobuHoli boMdabu kuzwelonke uzothola uR933 270, kuthi iPhini lakhe lithole uR713 811, oSihlalo beNdlu yobuHoli boMdabu ezifundazweni bona bazothola uR768 678 kuthi ilungu leNdlu yobuHoli boMdabu kuzwelonke lithole uR415 113, ilungu leNdlu esifundazweni lithole uR355 842. Ngokwesimemezelo, amajaji ngeke anyuselwe imiholo. Umholo weNhloko yamajaji, uMogoeng Mogoeng, uzoma kuR2.9 million ngonyaka, owePhini lakhe uRaymond Zondo wona ume ku-R2.6m, kuthi owamengameli wenkantolo yokudluliswa kwamacala wona uhleli R2.6m, owePhini lakhe uhleli kuR2.4m, amajaji asenkantolo yoMthethosisekelo neyokudluliswa kwamacala wona umile kuR2.3m, kuthi owomengameli bamajaji uhleli kuR2.1m, owamaPhini abo uhleli kuR2m, owamajaji asezinkantolo ezinkulu nezinkantolo zabasebenzzi uhleli kuR1.8m. Isimemezelo esinezinguquko zemiholo nemihlomulo yezisebenzi zikahulumeni esisanda kuthunyelwa kuSomlomo ePhalamende likazwelonke, uNkk Thandi Modise sithi: “Ngemuva kokubuka isimo somnotho, angizimisele ngokwenyusa imiholo yamajaji asezinkantolo zoMthethosisekelo namajaji asezinkantolo.” Imiholo yomengameli bezimantshi beziFunda izoba ngu R1.4 million, kuthi eyeziNhloko zezimantshi ibe ngu-R1.3m, izimantshi esezimkantshubomvu zizothola uR1 098 624 kuthi izimantshi nje zithole uR1 015 374.