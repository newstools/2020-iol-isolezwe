UNgqongqoshe woMnyango wamaBhizinisi amaNcane, uNksz uKhumbudzo Ntshavheni, uthe abanikazi bezipaza nezitolo ezejwayelekile bazokwazi ukufaka izicelo zomxhaso eNedbank nasesitolo sakwaBoxer esiseduze nabo. Uthe uhlelo lokuxhasa osomabhizinisi abancane lwenzelwa wonke usomabhizinisi omncane kusukela konesipaza, izitolo ezejwayelekile namanye inqobo uma kungowakuleli. Ibhizinisi kufanele liphathwe ngabakuleli u-100% kungabi khona ingxenye ephethwe ngabakwelinye izwe. Uthe kuzokwesekwa izipaza ezisemalokishini nezitolo ezisemalokishini nasezindaweni ezisemakhaya. Wathi izitolo ezidayisa impahla yokwakha nazo zizoluthola uxhaso kodwa zona azikazukufaka izicelo okwamanje. Bazoxhaswa abalungisa amapayipi amanzi, nabalungisa ugesi nabanye abenza umsebenzi wezandla kodwa izinhlelo zabo zizomenyezelwa kuleli sonto. UNksz Ntshavheni uthe wenze isivumelwano neNedbank ukuze akwazi ukulekelela izipaza nezitolo ezincane ngosizo lwemali ephuma kwiKhula Credit Guarantee yeSmall Enterprise Finance Agency (SEFA). Uma umnikazi wespaza noma wesitolo efaka isicelo kufanele aphathe imvume yokusebenza ekhombisayo ukuthi ungusomabhizinisi wakuleli. Kufanele aye kwaBoxer noma eNedbank ephethe umazisi wakhe, imvume yokuhweba hhayi ikhophi aphathe imvume uqobo lwayo. Izimvume ezimukelwayo yilezo ezikhishwa wumasipala hhayi ezikhishwa ngamakhansela. Kufanele amukele usizo azolunikwa yiCompanies and Intellectul Property Commission (CIPC), iSouth African Revenue Service ne-Unemployment Insurance Fund (UIF) uma kuwukuthi akabhalisile kulezi zinhlangano. ENedbank osomabhizinisi abancane bazolekelelwa ukuthi babhalise kwingcinamniningwane yeSMMESA bese begcwalisa ifomu. Abanikazi bezipaza nezitolo abazothola uxhaso kuzomele bazibophezele ekutheni bazothenga izimpahla eziphasiswe wuMnyango wamaBhizinisi amaNcane ikakhulukazi lezo ezikhiqizwa yimifelandawonye namabhizinisi akuleli. Kufanele babe ne-akhawunti yasebhange yebhizinisi, bavume nokulekelelwa yiSmall Enterprise Development Agency (SEDA) ekuthengeni impahla, ukunakekela isitoko, ukuphatha imali nokucijwa ngamanye amakhono. Kufanele baqinisekise ukuthi amabhizinisi abo ahlanzekile, bahlanze izindawo zokusebenzela. Kufanele kulandelwe imithetho yokuqhelelana, amabhizinisi angadayisi impahla ewumbombayi futhi kungabikhona umuntu olala esitolo. Abanikazi bezipaza nezitolo ezijwayelekile bazolekelwa wongoti kwezamabhizinisi, baphinde bakwazi ukuthenga impahla ngemali engambi eqolo kwazise bazoyalelwa izitolo ezinkulu ezithengisa izitoko eziningi. Bazoba yingxenye yohlelo lokuthuthukiswa kosomabhizinisi izinyanga eziwu-24 babhaliswe ngokusemthethweni kwiCIPC, SARS nakwi-UIF. Abanikazi bezipaza nezitolo bangashayela * -0860 663 7867 noma bathumele i-email kuSpazasupport@dsbd.gov.za ukuthola eminye imininingwane. Bangavakashela nowww.dsbd.gov.za; www.sefa.org.za; www.seda.org.za; www.mybindu.org.za ukuthola imininingwane yoxhaso oluhlukene olukhona.