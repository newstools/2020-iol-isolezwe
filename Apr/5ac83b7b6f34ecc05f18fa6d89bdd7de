Lo mfundisi oboshwe ngeSonto kuthiwa uthathwe ngamaphoyisa emi epulupiti isha inkonzo ngemuva kokuthi amaphoyisa kaMasipala waseMhlathuze elunywe indlebe abathile abangamalungu ebandla mayelana nokuqhubeba kwenkonzo njengoba imigomo yokuvalwa kwezwe izinsuku ezingu-21 ingakuvumi ukuhlangana kwabantu okuhloswe ngakho ukuthi kugwemeke ukusabalala kwegciwane. Kuthiwa kuphinde kwaboshwa abanye abathathu eMhlanga khona eNgwelezane ababanjwe beqhuba ibhizinisi lokuwasha izimoto. Abanikazi bezimoto kuthiwa babalekile. Kuphinde kwavela ukuthi ngoMsombuluko kuboshwe iqeqebana labebesemcimbini womkhehlo kuyo le ndawo. Okhulumela uMasipala waseMhlathuze, uMnuz Mdu Ncalane, unxuse amalungu omphakathi ukuthi ahloniphe imigomo ebekwe wuhulumeni okuyimizamo yokuthi abantu baphephe kuleli gciwane. “Sicela ukuthi abantu bahlehlise imicimbi yabo kuze kudlule isikhathi sokuvalwa kwezwe. Lokhu kwenzelwa ukuphepha kwezwe kulolu bhubhane, ngakho abantu kubalulekile ukuthi bathobele imithetho bahlale emakhaya,” kusho uNcalane. UNcalane uziqinisekisile zonke izigameko ukuthi zenzekile. Imizamo yokuthola amaphoyisa ukuze aqinikise ayiphumelelanga Khonamanjalo amaphoyisa aseThekwini abophe ababili ngokutholakala nenqwaba yotshwala. Ngokusho kwamaphoyisa ekhasini lawo leTwitter, amaphoyisa abenesivimbamgwaqo emgwaqweni uM4 ngoMsombuluko ngesikhathi emisa imoto ebithutha utshwala. Umsolwa uhlatshwe ngemibuzo ngamaphoyisa wagcina eseyikhombile indawo lapho ethenge khona utshwala eGlenmore. Kube sekuboshwa owesibili ngokwephula imigomo yokuvalwa kwezwe.