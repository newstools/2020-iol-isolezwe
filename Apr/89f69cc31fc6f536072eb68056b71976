UKUVALWA kwendawo yabelaphi bendabuko okwesikhashana njengoba iNingizimu Afrika isabhekene nenkinga yobhubhane, sekunikeze imilutha intuba yokuthi izibekele awayo amatafula okudayisa. Abasebenza nabalaphi bendabuko eBerea Station, eThekwini, nabaziphilisa ngokudayisa impepho nomcako bakhala bayazithulisa ngokuntshontshwa komcako nempepho abakudayisayo. Kuthiwa ukwebiwa kwemithi kumandla ebusuku njengoba iningi lemilutha likhosela ngaphansi kwebhuloho elinqamula kule ndawo, lithole indlela yokweba umcako nempepho. Ngesikhathi leli phephandaba lifika kule ndawo onogada bebengekho nezimpahla zibekwe zodwa. Kunezidleke ezihlukene zalapho umcako uhlukaniswa khona uma usukhishwe ngaphakathi esibayeni. Omunye wabadayisi ocele ligodlwe igama lakhe uthe, bayazi umthetho uyahlonishwa kodwa kuyabakhathaza ukuthi izimpahla zabo akekho ozikhathalele. Abadayisi kule ndawo bathi bakhokha imali engaphezulu kukaR700 ngezinyanga eziyisithupha, abanye ingaphezulu kukaR1 500 ngonyaka, abamatafula amancane oR380. “Yonke lemali ikhokhwa kumasipala siyenza kanzima ngokudayisa, kumele ngabe uyaqinisekisa ukuthi izimpahla zethu azintshontshwa. Le ndawo inkulu kodwa kugada abantu ababili ebusuku, nokwenza bangababoni uma sekuntshontshwa,” kusho lomdayisi. Omunye wonogada kuthiwa phakathi nesonto ukewazama ukujaha abathathu abebe wuthwele umcako. Kodwa kwabanzima ngoba awukhanyi ugesi kule ndawo, nabo onogada baqapha izigebengu ngobumnyama. Owesilisa osebenzela kule ndawo uthe kuze kwaphoqa ukuthi avuke azobheka umonakalo ngoba banovalo lokuthi ngeke bagcine ngokweba impepho kuphela. “Inkinga ngomcako abantu abaningi bayawudla kanti njengoba bengawuboni ematafuleni bazowuthenga kunoma ngubani. Yikho sebebone ibhizinisi elisheshayo, kuyefana nempepho awudingi ukuba isangoma ukuze uyisebenzise. Kuningi okonakele nje kushoda onodaga kanti nogesi awukho lokho kwenza bantshontshe kalula. Sekuyadayiswa manje ngakho-ke kumele nathi basidedele ngoba siziphilisa ngazo lezi zinto ezintshontshwayo,” kusho lo mlisa. Yize iningi labantu abahlala emgwaqweni libekwe ezindaweni ezahlukene kodwa kule ndawo bekubhuza ngaphansi kwebhuloho, ngaphandlle bekukhona abadayisa izinto ezihlukene namabhodlela okukala izimbiza. Usihlalo walaba badayisi, uMnuz Morris Ndlovu uthe ubikeliwe ngalolu daba yize ebesemakhaya wenza imizamo yokuyobheka. “Ngehlile ngayobheka ngafika emcakweni kuntshontshiwe njengoba besho. Okusixakayo sayalelwa ukuthi sihlale emakhaya ngoba akekho umuntu ovunyelwe ukuba sedolobheni. Kodwa amaphara akhona antshontsha impahla, siyacela basidedele nathi sizosebenza ngoba siyalimala ngisho emakhaya asikwazi ukuthenga ukudla. “Sicela uhulumeni ayicubungilisise indaba yethu ngoba sinezimvume, amafomu agcwalisayo afuna iCK, kepha sivalelekile,” kusho uNdlovu. Okhulumela uMasipala weTheku uMnuz Msawakhe Mayisela uthe lolu daba ludinga amaphoyisa hhayi umasipala.