UDkt Hloniphile Sithole-Mthethwa ophinde afundise iMaths e-University of KwaZulu-Natal (UKZN), ungomunye wabebelubheke ngabomvu usuku lokuthweswa kweziqu ngesonto eledlule. Ukuvaleleka ekhaya okudalwe wukubhebhetheka kwegciwane iCorona, kwenze ukuthi kumiswe ukuthweswa kweziqu nase-UKZN. UDkt Sithole-Mthethwa ubezothweswa iziqu zePhd kwi-Applied Maths, okuwumkhakha ongavamile ukuba nabesifazane abamnyama. Ngesonto obekumele athweswe ngalo iziqu ufake isithombe sejazi lakhe elibovu kwiFacebook. Ubhale ukuthi: “April 14, 2020 UKZN Graduation. Ngathenga lokhu ngaphambi kokuthi ngivaleleke ekhaya. Bengizogqoka ngokuziqhenya kanje namuhla. Udokotela wePhilosophy (Applied Mathematics). Ngiyazihalalisela.” Ubuye wafaka isithombe sakhe engaphandle komuzi, esezidlubhe zaphelela ezemfundo. Utshele Isolezwe ukuthi kwaba buhlungu ethola ukuthi ngeke esakwazi ukuthweswa iziqu ngoba ubesethenge konke okokugqoka. “Umndeni wonke ubulujahile usuku lweziqu. Yize bengizobe ngithweswa iziqu okwesine, bekubalulekile ngoba bekungokokugcina. Bekuzoba mnandi kakhulu ukuthwesa iziqu nabafundi bami uNolwazi Nkomo noTshepiso Madondo. Bebezothweswa iziqu kwiMaster of Science (MSc) neBSc(Honours) in Applied Mathematics,” kusho yena. Echaza ngesinqumo sokuzethwesa ekhaya, uthe ngumngani wakhe uDkt Dephney Mathebula ofundisa e-University of Venda owamcebisa. Uthe wamtshela ukuthi angavumeli ukubhocobaliswa yisimo, kunalokho akagqoke ijazi, athathe izithombe ajabule nomndeni wakhe. Uveze ukuthi ubengazi ukuthi uzogcina ehalaliselwa yizwe lonke ngalesi senzo. Uthi yena nomyeni wakhe bebezokwenza isiphihli somcimbi emuva kokuthweswa iziqu ukuze bakhuthaze nezinye izitshudeni. Ukuthola lezi ziqu, uthe kuzomsiza emsebenzini wakhe onzulu wokucwaninga nokulekelela ezinye izitshudeni. “Bengivele ngenza kahle kwiMaths, okwenza ngenze izifundo ze-Applied Maths and Stats. Ngaqala umkhakha wokucwaninga ngesikhathi ngenza iBSc Honours eStellenbosch University. Yilapho ngathatha khona isinqumo sokuthi ngifunde ngigogode kwezokucwaninga,” kuchaza uDkt Sithole-Mthethwa. UDkt Sithole-Mthethwa usefundise iminyaka emihlanu e-UKZN. Uthe uyazi ukuthi izitshudeni eziningi zinezinselelo kwiMaths kodwa kubalulekile ukuzijwayeza ukuzithuthukisa. Uthe sekukhona nabafundisa nge-internet okungasiza izitshudeni ukuzicija. Ugcizelele ukuthi lesi sifundo sifuna ukufundwa nsuku zonke. Ukhuthaza labo abaphelelwe ngamandla okufunda ngenxa yokuvaleleka emakhaya ukuthi bazijwayeze ukufunda nge-internet. “Ngiyazi kunzima ukufundela ekhaya ngoba kunezinselelo eziningi. Kungcono ukufunda ebusuku kungasekho ukuphazamiseka,” kusho yena. UDkt Sithole-Mthethwa ufunde u-matric e-Edendale Technical High.