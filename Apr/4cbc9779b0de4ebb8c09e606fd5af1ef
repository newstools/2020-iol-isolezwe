Kuthiwa sebephelile abantu bakuleli hostela bebanjwa inkunzi ngamaphara uma bephuma ukuyothenga ukudla edolobheni eThekwini. Amaphara kuthiwa acuthela abantu abahamba ngezinyawo abasuke bephuma emakethe nasenxanxatheleni yezitolo eDavenport. USihlalo woBunye bamahostela eThekwini, uMnuz Mthembiseni Thusi, uthe abahlali bathukuthele ngesenzo samaphara ababamba inkunzi. “Amaphara amaningi asegcwele ehostela lethu emva kokubaleka etendeni agqunywe kulo e-Albert Park ngoba ekhala ngokuthi akukho ukudla namanzi,” kusho uThusi. Uthe okubuhlungu wukuthi amaphara asebamba abantu inkunzi abaphuce amagilosa uma behamba ngezinyawo. UThusi uthe kumanje ukhuza abahlali ukuthi behlise umoya njengoba besazama ukubikela izikhulu zomkhandlu ukuthi amaphara aphumile lapho kade egciwe khona. “Ngithi angiyisukumele ngokushesha le nto ngoba angifuni ukuthi kugcine sekuba nesimo sokubhekana ngeziqu zamehlo phakathi kwabahlali namaphara,” kusho uThusi. Phambilini kuke kwaba nezidubedube lapho abahlali basehostela laseDalton bahlasela amaphara bawenza isilo sengubo ngoba babewasola ngokubabamba inkunzi. UThusi uthe uyafisa ukuthi umkhandlu usheshe uyisukumele le ndaba abantu bangaze bagcine sebezithathela umthetho ngezandla. “Njengobunye sidinga ukubumbana singacwasani, sicela amaphoyisa nomkhandlu basuse ehostela laba nafowethu abangenazo izindawo zokuhlala babavalele endaweni ephephile ukuze bangabi uvanzi,” kusho uThusi. Lithintwa izolo, iPhini leMeya eMkhandlwini weTheku, uNkk Belinda Scott okuyilo elijutshwe ukuthi lisebenza udaba lwamaphara eThekwini, lithe lingakuthokozela ukukhuluma neSolezwe kodwa ngeke likwazi ngenxa yokuthi lisemhlanganweni obucayi. Khonamanjalo, isishoshovu esilwela amalungelo abahlali basemahostela, uNksz Vanessa Burger, sithe sikhathazekile ngemfucuza egcwele emahostela ikakhulukazi njengoba kubheduke igciwane leCorona. UNksz Burger usebhalele umkhandlu weTheku ewucela ukuthi ungenelele odabeni lwemfucuza egcwele emahostela. “Ukungcola okugcwele emahostela kubeka engcupheni abahlali njengoba bengangenwa kalula nawubhubhane lomkhuhlane iCorona,” kusho uNksz Burger.