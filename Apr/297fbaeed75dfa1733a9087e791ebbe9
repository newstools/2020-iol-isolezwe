UMhlanga ubephawula ngomqulu wamasu womnyango ochaza ngokuvulwa kwezikole oputshukile wase usatshalaliswa ezinkundleni zezokuxhumana ngempelasonto. Uthe izinsuku zokuvulwa kwezikole azikaqinisekiswa ngoba umnyango kusamele ubheke ukuthi kuphephile yini ukuthi abafundi babuyele ezikoleni bese ubanika nezinsiza zokuzivikela. Umnyango usabonisana nezinyunyana nezigungu zokuphathwa kwezikole ngokuqukethwe wumqulu. Uma sekuvunyelelwene, uNgqongqoshe wezeMfundo, uNkk Angie Motshekga, uzomemezela. Umqulu kuthiwa uqukethe ezithi abafundi ngeke babuyele ngokufana ezikoleni kodwa bazobuyela ngokwehlukana. UGrade7 noGrade12 uzovula kuqala ngoMeyi 6, uGrade11 noGrade 6 uvule ngoMeyi 20, uGrade10 noGrade5 uvule ngoJuni 3, uGrade9 no-4 uvule ngoJuni 17, uGrade8 no-3 uvule ngoJulayi 1, uGrade2 no-1 uvule ngoJulayi 8, uGradeR uvule ngoJulayi 15 . Unobhala weNational Association of School Governing Bodies, uMnuz Matakanye Matakanye, ucashunwe kweminye imithombo yezindaba ethi uma kungase kuvunyelwe ukuthi abafundi bavule ngosuku olulodwa kungaba nenkinga yokuthi kwenziwe uhlelo lokuqhelelana. Umnyango ukuhlehlisile ukubhalwa kwezivivinyo zokuchibiyela ngabafundi abebenza umatric nyakenye zamaphakathi nonyaka ebekumele zibhalwe ngoMeyi noJuni. Bezihlelelwe ukuthi ziqale ngoMeyi 4 ziphele ngoJuni26. Bawu-350 000 abafundi abebezozibhala. UMqondisi-Jikelele waomnyango, uMnuz Mathanzima Mweli, uthe izivivinyo zizohlanganiswa nezivivinyo zabafundi abazobhala umatric nonyaka ngoNovemba. Ushintsho ludalwe wukuthi kumisiwe ukwenziwa kwezinto eziningi okulindeleke ukuthi kuphele ekupheleni kwenyanga. Uthe iminingwane yokuhlanganiswa kwalezi zivivinyo izobuye idalulwe. UNgqongqoshe wezeMfundo KwaZulu Natal, uMnuz Kwazi Mshengu, uthe umnyango wakhe wenze isiphakamiso sokuthi amaholidi kaJuni nakaSepthemba angabi khona noma ancishiswe, kube namakilasi engeziwe asekuseni nawantambama ukuze kubiyiswe isikhathi esilahlekile. Isiphakamiso usabonisana ngaso nezinyunyana nomnyango wezemfundo kuzwelonke. Khonamanjalo i-Unisa ithe iyaqhubeka nezivivinyo zamaphakathi nonyaka njengoba bekuhleliwe. Okhulumela inyuvesi, uMnuz Edgar Rathelele, uthe nakuba kuke kwabakhona ukuphazamiseka kule nyuvesi kodwa izivivinyo ziyaqhubeka. Banxusa abafundi ukuthi bazilungiselele. Ngeke kube yizivivinyo ezibhalwa ngabafundi abahleli egumbini elilodwa kodwa kuzosetshenziswa izindlela zobuchwepheshe. INyuvesi yasePitoli itshele abafundi bayo ukuthi inohlelo lokusiza abafundi ngesikhathi esilahlekile futhi seyiqalile ukuhlanganisa ithimba elizosiza abafundi ngalokhu. USolwazi Lourens van Staden weTshwane University of Technology (TUT) uthe nakuba abafundisa kule nyuvesi kade bengekho emagumbini okufunda umsebenzi omningi bawenziwe wathi basabheka ukuthi uhlelo lokufundisa ngezobuchwepheshe ngeke yini lube yisisombululo.