UMANGALELWE enkosini umfundisi webandla leZayoni okuthiwa ubanjwe emzini womuntu nofeleba wekhonde lemfene phakathi kwamabili kungaziwa ukuthi wenzani. Umfundisi (igama ligodliwe) waseCingci, KwesaKwaMthethwa, eMpangeni, kuthiwa usinde kukubi amalungu omphakathi esho ukumudla luhlaza ngoLwesithathu ebusuku kwaze kwabizwa amaphoyisa. UMnuz Petros Mnikathi, okhulumela umndeni ofake isimangalo, uthe udaba luzongena ngoLwesibili enkosini lapho luzodingidwa khona wumkhandlu uphelele. “Akulona udaba lwakithi kuphela lolu kodwa ngolwesigodi sonke ngoba le mfene ihlupha yonke imizi. Inkosi ithe asiphelele sonke kuyona bese luyaxoxwa udaba. “Sinethemba lokuthi iqiniso lizophuma lonke kucace ukuthi kwenzekani,’’ kusho uMnikathi. Umthombo osendaweni uthe kuzwakale into ehudula iketanga, lapho bevuka beyobheka abomndeni, babona lo mholi webandla egcekeni ehamba noqholwane wekhonde. “Wuyena uqobo lwakhe impela, ubonakele nayo imfene eyashaye yachitha yangena ehlathini eliseduze kwemizi yabantu. “Usale ebakaza engasazi uzothini esebuzwa. Uhlala ekhonjwa vele ekugangeni kodwa ubengabambeki,’’ kusho umthombo. Kuthiwa kuvuke wonke umuntu endaweni kwathiwa akuqedwe ngaye umfundisi, bakhuza abanye bathi akubizwe amaphoyisa azohlahla indlela. Ibuzwa inceku ngalolu daba, ivumile ukuthi ibhekene nezinsolo ezibucayi kodwa yathi isashaqekile ukuthi bayisuka ngaliphi abantu beyiqambela amanga. Ucacisile ukuthi empeleni laba abamsolayo bawumndeni naye futhi zikhona izinkinga abanazo njengemizi yonke ehlala iba nezinkinga. “Wudaba olungihlukumeze kakhulu mina nomndeni wami. Igama lami liyogezwa ngani njengoba sengenekwe nakoFacebook. “Bathathe udaba balusa enkosini kungakaze kuhlalwe phansi nami,’’ kusho umfundisi. Uthe namaphoyisa afikile amphonsa imibuzo, wawachazela ukuthi akazi lutho, ahamba futhi. Uthe ubonga uMdali ngoba akazi ukuthi usinde kanjani olakeni lomphakathi obumsongela futhi akazi noma uphephile yini. Okhulumela Ezemvelo KZN Wildlife, uMnuz Musa Mntambo, uthe akuvumelekile ukuthi umuntu afuye imfene ngaphandle kwemvume. “Kufanele umuntu afake isicelo kithi bese siyeza sizohlola indawo afuna ukugcina kuyo imfene ngoba iyisilwane sasendle. “Uma ivele isikhona, kufanele achaze ukuthi ubeyithathephi,” kusho uMntambo.