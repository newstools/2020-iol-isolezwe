KUME nse ukusebenza enkampanini ebhaka izinkwa i-Albany eseClairwood, eThekwini izolo emuva kokuvela kwezinsolo zokuthi omunye umsebenzi wale nkampani uneCoronavirus. Ngesikhathi Isolezwe lihambele le nkampani, abasebenzi bebegcwele egcekeni begqoke nezifonyo, onogada nabanye akade besesangweni batshele izintatheli ukuthi azivumelekile ukuba kule ndawo bazama nokuzivimba ukuthi zithathe izithombe. AbakwaTiger Brands abaphethe i-Albany bavumile ukuthi ivaliwe le ndawo yokubhaka emuva kokuthi omunye umsebenzi kutholakale ukuthi uneCoronavirus. Esitatimendeni esithunyelelwe Isolezwe abakwaTiger Brands bathe umsebenzi oneCoronavirus akayona ingxenye yethimba elikhiqiza izinkwa neminye imikhiqizo yale nkampani. "Sithathe lesi sinqumo ukuze siqinisekise ukuphepha kwabasebenzi bethu kule ndawo yokubhaka, okuyinto ebalulekile. Inkampani isikuhlelile ukweseka bonke abasebenzi abazohlolelwa iCovid-19. Yonke imiyalelo nemigonmo ebekwe umnyango wezemMpilo neNICD ilandeliwe," kusho inkampani esitatimendeni. 