UNGQONGQOSHE weziMali uMnuz Tito Mboweni ufuna ukubona izinguquko ezinkampanini zakuleli uma sekuphelile ukuvalwa kwezwe ngenxa yeCovid-19. UMboweni ukusho lokhu izolo ekhuluma nabezindaba ngesimemezelo sakamuva sikaMengameli Cyril Ramaphosa sikaR500 billion (esesinyukele kuR800 billion) wokutakula amabhizinisi akuleli nabantu abahlwempu kumonakalo odalwa yileli gciwane kwezomnotho. NgokweStatistics SA, ngo-2019 bebebalelwa ku-29% abantu abangasebenzi kuleli. Ezinye zezikhalo ezivame ukuvezwa abantu, ukuqashwa kwabantu bangaphandle. UMboweni ukhalile ngokuqashwa kwabantu bangaphandle emisebenzini athe kumele ibuyiselwe kubantu bakuleli. UMboweni uze wenza isibonelo wathi ngesikhathi ebuya ekudingisweni kuleli ngo-1990, abawu-8 kubasebenzi abawu-10 basezindaweni zokudla (restaurants) kwakungabantu bakuleli. Uthe namhlanje kwezinye izindawo ufica bonke abasebenzi kungabantu bokufika. Uthe umnotho ozokwakhiwa ngemuva kokuvalwa kwezwe kumele 'uphendule' lo mbuzo ngokuqashwa kwabantu bakuleli, kuphinde kubekwe imigomo emisha ngokuqashwa kwabantu. "Isibalo sabantu baseNingizimu Afrika abasebenza ezindawenmi zokudlela kumele sibe ngaphezulu kunesabokufika," kusho uMboweni, othe lokho kodwa akusho ukuthi kumele kucwaswe abantu bangaphandle. UMboweni uphinde waveza ukuthi omunye umthetho ozobekwa owokuthi abanikazi bezipaza kumele babhaliswe, bavule ama-akhawunti asebhange ukuze bavunyelwe ukudayisa emalokishini. Ngesikhathi ethula uR500 billion wokutakula amabhizinisi nabantu abahlwempu uRamaphosa waveza ukuthi imali yezibonelo zikahulumeni izonyuka ezinyangeni eziyisithupha ezizayo. Iqembu eliphikisayo i-EFF lisishayele ihlombe lesi sinqumo laphakamisa ukuthi uhulumeni kumele aqhubeke anikeze abantu le mali kungapheli ezinyangeni eziyisithupha. UMboweni nokho uthe abantu bazosiqonda isimo uma sebebuyela emalini abebeyihola phambilini. "Lezi yizinto zesikhashana zokulekelela abantu ezizonqanyulwa ngo-Okhthoba," kusho uMboweni. Elinye iphuzu elihlatshwe amaqembu aphikisayo kwisimemezelo sikamengameli ukuvela kokuthi ingxenye yemali ayimemezeliule ibolekwe kwi-Internatinal Monetary Fund (IMF) neWorld Bank. UMboweni uthe iNingizimu Afrika inegunya lokucela usizo kulezi zinhlaka ikakhulukazi uma kubhekenwe nesimo esifana nalesi. Uthe enye imali izoncozulwa kwisabelo mali ebesibekelwe imikhakha engasebenzi njengamanje abale kuyo ezokuvakasha.   