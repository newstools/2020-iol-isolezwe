SEKUQUBUKE imibuzo ngokuziphatha kombutho wezokuvikela kuleli iSouth African National Defence Force (SANDF) nombutho wamaphoyisa kuleli, iSouth African Police Service (SAPS) selokhu uMengameli Cyril Ramaphosa ashaya umthetho wokuthi abantu bakuleli bahlale emakhaya ngenhloso yokunqanda ukubhebhetheka kweCorona. Le mibuzo iqubuka nje kunezithombe nama-video asesabalale ezinkundleni zokuxhumana lapho amasosha namaphoyisa ebonakala ehlukumeza abantu abahamba emigwaqweni yakuleli. Kwamanye ama-video le mibutho ibonakala igxavuna abantu ngezandla ibaqojamise emva kwalokho ithi abagxume noma abagingqike ngemizimba yabo baze bayofika emakubo. Abantu bazithola bekulesi simo nje, akucaci ukuthi yingoba besuke begcaluza noma basuke benza izidingo zabo zempilo. Ngesikhathi uhulumeni eshaya lo mthetho wokuhlala emakhaya, wakubeka kwacaca ukuthi abantu abavumeleke ukuthi babe semigwaqweni, yilabo abenza imisebenzi edingekayo nokungamele iphazamiseke njengabahlengikazi, onogada, amaphoyisa, abezindaba, abathela uphethroli nabanye. Mayelana nokuphuma ezindlini kwabantu bakuleli uhulumeni wamemezela ukuthi kuzomele baphume kuphela uma beya kodokotela, beyothenga imithi emakhemisi, uma beyoholela izibonelelo noma beyothenga ukudla. Nakuba kunjalo, kunemibiko ethi bakhona abagcaluza emigwaqweni kungaqondakali ukuthi bayaphi. Kukhona nabanye okubikwa ukuthi bayaye babonakale bezosela inyama emakhoneni emigwaqo emphakathini, benza sengathi akonakele lutho. UNgqongqoshe wezokuVikela kuleli uNkk Nosiviwe Mapisa-Nqakula, uthe kunomyalezo osuthunyelwe embuthweni wezokuvikela uxwayiswa amasosha ngokuthi ahlukane nezenzo zokuhlukumeza abantu. Uthe nabantu kumele bapheze ukuchukuluza umbutho ngoba lokho akwamukelekile. “Kunabanye abantu abachukuluza amaphoyisa ngoba bengazi ukuthi benzani. Yingakho sithi amasosha kumele aqinise umthetho aphinde avikele nesizwe,” ucashunwe esho kanje uNkk Mapisa-Nqakula.  Ngesikhathi uRamaphosa onguMkhuzi oMkhulu wamasosha kuleli, ekhuluma nawo enkanjini yawo iDoornkop eGoli, ngaphambi kokuthi aphumele ensimini eyolekelela amaphoyisa, wakubeka kwacaca ukuthi umsebenzi wawo akuwona ukuvikela izwe kuphela kodwa ukuvikela nenhlalakahle yabantu. “Hambani niyonikeza abantu impilo nisize amaphoyisa ngendlela ehlelekile, enenhlonipho ngoba abantu banibuka njengabavikeli babo. Nibuyise ithemba kubantu,” ucashunwe esho kanje uRamaphosa. Umqondisi wamaLungelo Abantu eSouthern Africa uDewa Mavhinga, uthe kumele kwenziwe uphenyo oluzimele ngesihluku esisetshenziswe ngabezokuvikela kubantu. “Kubalulekile ukuthi lolu phenyo lunikeze isijeziso esifanele kulabo abenze lokhu,” ucashunwe kanje emithonjeni yabezindaba. UShenilla Mohamed ongumqondisi omkhulu kwi-Amnesty International kuleli, uthe “nakuba kubalulekile ukwenza isiqiniseko sokuthi abantu bayahambisana nomthetho obekiwe wokuthi bahlale emakhaya, ukusebenzisa isihluku ngeke kusize ngalutho.” Uthe ukulimaza nendluzula kuzodala umthwalo esimeni esivele simanzonzo. UMnuz Mthokozisi Maphumulo wenkampani yabameli i-Adams and Adams, uthe bazovulela uhulumeni amacala ngokuhlukunyezwa kwabantu. Uthe ama-video nezithombe osekusabalele ezinkundleni zokuxhumana, yikona abazokusebenzisa njengobufakazi bokuvulela uMbuso amacala ukuze izisulu zinxeshezelwe. “Okucacayo kula ma-video nasezithombeni, wukuthi abantu abahlukumezwayo ngabamnyama abangazi ukuthi kumele benze njani,” kusho uMaphumulo. Uqhube wathi akubona bonke abantu abazokwazi ukusizakala ngoba kukhona abanye okuzotholakala ukuthi ngesikhathi bethola ukuhlukumezeka, babevele bengavumelekile ukuthi babe semgwaqweni futhi bengenazo izincazelo eziphusile. Ngokwakhe ukubopha uMbuso ngamacala afana nalawa, kungenzeka kuthathe iminyaka emithathu kuya kwemine ukuthi abafanelwe yisinxephezelo basithole. Mayelana nabenza izoso emigwaqweni ngalesi sikhathi, uthe uMbuso kumele ubathathele izinyathelo zomthetho ngoba lokho akuvumelekile futhi kusho ukubeka impilo yabantu engcupheni. “UMbuso sizowubopha ngokulandela iCriminal Procedure Act elwa nokusetshenziswa kwendluzula ngoba ukusetshenziswa kwayo akubi nomphumela omuhle ekubusweni kwezwe,” kuxwayisa uMaphumulo.