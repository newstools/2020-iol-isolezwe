Esitatimendeni esithunyelwe abezindaba izolo, abakwaSassa bathe amahhovisi abo avaliwe selokhu izwe lavalwa okwenza kube nenselelo ekusizeni abantu isibonelelo sabo abangasitholanga ngoMashi saze saphelelwa yisikhathi. Kulabo bantu kubalwa abebehola impesheni yokugula, isibonelelo sabo ebesiphelelwa yisikhathi ngoMashi. Ukuholelwa kwabantu kwango-Ephreli bathe kwakuvele sekuhleliwe ngaphambi kokuba amahhovisi avalwe. “Lokhu kusho ukuthi zonke izibonelelo zabakhubazekile ezazizophela ekugcineni kukaMashi 2020, azivuselelwanga. Ngenxa yalokhu, abakhubazekile abazange bakhokhelwe ngo-Ephreli 2020,” kusho isitatimende. Bathe ukubhekana nale nselelo bazonikeza labo abebethola isibonelelo sokukhubazeka amaphasela okudla, kuze kube isimo sabo sokuthola isibonelelo silungiswe. AbakwaSassa bacele ukuthi abebethola isibonelelo behlise umoya bangavumi nokudidiswa yimibiko engelona iqiniso. Bathe isibonelelo sabakhubazekile sitholwa izinyanga ezingu-12 bese siphinde sivuselelwe. Kulezi zinyanga ezingu-12 kuyenzeka kube noshintsho kwezempilo bese engabe esasithola lowo ngoba kusuke kwenziwa okwesikhashana. AbakwaSassa bathe bayazi ngemiyalezo yeWhatsApp enezimpawu zokuthi ivela kubo ebithi abantu ababhalisele ukuthola amaphasela okudla. Bathe lo myalezo awuveli kubona. Bathi abantu abangazange basithole isibonelelo sikahulumeni abazobasiza kuqala ngokuthola amaphasela okudla. Bathe amaphepha okuthiwa ayagcwaliswa koWhatsApp ngeke bawamukele.