UNGQONGQOSHE wezokuThuthukiswa koMphakathi uNkk Lindiwe Zulu namhlanje umemezele imigomo nemibandela ebilindelwe ngabomvu ngabantu bakulei yokuhola isibonelelo sikaR350 sabangasebenzi. Lesi sibonelelo simenyezelwe nguMengameli Cyril Ramaphosa ngeledlule ngesikhathi ekhuluma nezwe ngoR500 billion wokutakula abantu abahlwempu bakuleli ngokunjalo namabhizinisi athikamezwe ukuvalwa kwezwe. ENingizimu Afrika babalelwa ku-29% abantu abangasebenziÂ  kanti ngaphambi kokuvalwa kwezwe ngenxa yeCovid-19, abantu bese bevele beqalile ukulahlekelwa yimisebenzi ubuthaphuthaphu, abanye bahlezi emakhaya ngenxa yokukhula kancane komnotho okunciphisa amathupha omsebenzi. Ekhuluma namhlanje, uNkk Zulu uthe le mali eyokulekelela abantu abangasebenzi. Imigomo nemibandela yokuhola lesi sibonelelo imi kanje: - Ngeyabantu abaneminyaka engaphezulu kuka-18 - Abangaqashiwe nabanganazo izindlela zokwenza imali - Abangaziholi izibonelelo zikahulumeni - Abangahlomuli lutho ngokohlelo lwe-Unemployment Insurance Benefit - Abangatholi mali kuNSFAS - Abangahlali ezindlini ezixhaswe uhulumeni Nakhu ozokudinga ukubhalisela ukuthola uR350: - Inombolo yakho kamazisi ehambisana namagama akho nesibongo njengoba kuvela kumazisi. - Yisho ubulili nokukhubazeka - Imininingwane yasebhange - Imininingwane yokuxhumana nawe ' - Incwadi efakazela ikheli lakho UNgqongqoshe uthe bayaqonda ukuthi kunabantu abangasebenzi abanganawo ama-account asebhange kodwa nazoba nazo izinhlelo zokulekelela labo bantu. Abadinga lolu sizo bangafaka izicelo zabo ngokuthumela umyalezo kuWhatsApp kwinombolo ethi 0600 123 456 bese ucela ezithinta iSASSA. Noma ungathumela i-email ku-SRD@sassa.gov.za  