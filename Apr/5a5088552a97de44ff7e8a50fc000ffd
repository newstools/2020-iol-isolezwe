I-Sakeliga, inhlangano emele abadayisa ukudla okuphekiwe inike uNgqongqoshe wezoHwebo neziMboni uMnuz Ebrahim Patel kuze kube wu-9 namuhla ukuthi ahoxise umthetho ovimbela abadayisa ukudla okuphekiwe ukuthi benze lokhu kulesi sikhathi. UPatel uthe nangesikhathi kumenyezelwa ukuxegiswa kwemithetho kathaqa ukudayiswa kokudla okuphekiwe, utshwala nogwayi kwakusavaliwe. UMnuz Piet Roux oyisikhulu esiphezulu seSakeliga uthe awukho umthetho abawuphulayo yingakho beye kubameli ukuze kucace ukuthi ukudla okuphekiwe kunesidingo. “UMnyango wezoHwebo neziMboni uluthathele phezulu udaba lokudayiswa kokudla okuphekiwe ngoba awukho umthetho osivimbayo ukuthi sikudayise. Sifuna uhoxiswe lo myalelo,” kusho uRoux esitatimendeni sabezindaba. NgoMsombuluko iDemocratic Alliance (DA) nayo ithe ibhalele uPatel icela incazelo ngokuvalwa kokudla okuphekiwe ezitolo ethe kuzolimaza izakhamizi zakuleli ezikhulile. Kolunye uhlangothi iFair Trade Independent Tobacco Association (Fita) neTax Justice South Africa (TJSA) nabo basabisa ngokuthathela uhulumeni izinyathelo zomthetho uma engavumi ukuthi kudayiswe ugwayi. Lezi zinhlangano zithe ukuvalwa kokudayiswa kukagwayi kuzogulisa amaxhwele ngoba kuvulela intuba abenza ugwayi womkokotelo. I-Fita emele u-80% wezinkampani ezenza ugwayi osemthethweni ithe ibizitshela ukuthi uhulumeni uzoza nezindaba ezinhle ngemboni yotshwala kodwa ngoba uthe busazovalwa izoya enkantolo iyozama ukuthi kuvulwe ukudayiswa kukagwayi. UMnuz Yusuf Abramjee ongumsunguli weTJSA uthe le mithetho izohluphekisa izwe icebise izigebengu ezidayisa ugwayi womkokotelo. Ubalule ukuthi izinkampani zikagwayi zifaka izigidi zentela nababhemayo bafaka intela njalo uma bethenga usikilidi. “Lo mthetho uvalela amaxhwele awu-11 million osekufanele abe sengozini ngoba azofuna ugwayi womkokotelo ezigebengwini. Ngosuku kulahleka uR35 million ongeniswa wugwayi osemthethweni. Izinsuku eziwu-35 zokuvalwa kwezwe zisho ukuthi sizolahlekelwa wuR1.225 billion ebesizowuthola ngokudayiswa kukagwayi. Ugwayi womkokotelo udla uR8 billion wentela ngosuku,” kusho u-Abramjee. 