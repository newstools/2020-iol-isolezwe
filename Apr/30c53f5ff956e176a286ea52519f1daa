Leli gciwane eliqale eChina lisabalale emhlabeni wonke kanti sekufe izinkumbi zabantu kwatheleleka abangaphezulu kwesigidi. Abazali nomphakathi abangathuki ngoba isikhathi sokufunda esilahlekile sisengaphansi kwesikhathi esalahleka ngo-2007 lapho kwakunesiteleka sothisha nabo bonke abasebenzi bakahulumeni esadonsa isikhathi esilinganiselwa ezinsukwini ezingu-30. I-Natu ithe abazali badidwa wukuthi ukuvalwa thaqa kwezwe kusuke kwaqondana nokuvalwa kwezikole zivalela amaholidi ePhasika. Izikole bekufanele zivalwe ngoMashi 20 zize zivulwe ngoMashi 31 kanti ukuvalwa kwezwe kuqale ngoMashi 26 kwabe sekwelulelwa u-Ephreli 30. Lokhu kusho ukuthi izinsuku ezizolahleka zingaphansi kuka-20 okuyisikhathi othisha abangakwazi ukuza nezinhlelo zokuqinisekisa ukuthi abantwana bayafundiswa konke okufuneka bakufunde ukuze bezokwazi ukubhekana nokuhlolwa kokuphela konyaka. I-Natu ithi abazali abangathuki njengoba othisha bakwazi ukuhlenga ikusasa labafundi ngo-2007 lapho okwaba nengqophamlando yesiteleka sothisha esadonsa inyanga yonke. Ngaleso sikhathi abafundi nothisha basebenza ngokuzimisela kangangokuthi iningi labafundi laphumelela ngamalengiso kanti * -matric waphumelela ngo-65.2%. Lokhu kwakhomba ngokusobala ukuthi abafandi bayakwazi ukuzinikela kangcono uma bethukile ngokuthi kungenzeka baphinde ibanga ngenxa yesikhathi esilahlekile. Imiphumela yango-2007 iwubufakazi bokuthi othisha banalo ikhono lokuza nezindlela zokufundisa ukuze bazame ukuvala isikhathi esilahlekile njengoba imiphumela yaba ngcono kunemiphumela yango-2005 neyango-2006 lapho imiphumela ka-matric yehla ngo-2.4%(2005) nango-2006 lapho yehla ngo-1.8% nanoma zazingekho iziteleka nokuphazamiseka okufuze lokhu kwanonyaka. Muningi umsebenzi obese wenziwe ukukhava isilabhasi. Othisha bangena ekuseni kakhulu baphume ntambama. Kwezinye izikole vele bekufundwa nangempelasonto nangamaholidi ngakho muningi umsebenzi obese wenziwe. Uma kungandiswa amahora okusebenza ngosuku (kungenwe ekuseni kakhulu kuphinde kufundwe ntambama) noma kufundiswe ngempelasonto ungaba khona umehluko. INatu iyangabaza ukuvumelana nalabo abathi kufuneka kuqedwe ngamaholidi kaJuni okungamasonto amathathu ngenxa yemibono yosolwazi bezempilo abakubeke ngokusobala ukuthi okukhulu kuseza njengoba lesi sifo simandla ebusika uma kubanda, ngeke sivume ukunikela ngempilo yezingane neyabasebenzi ebusika. Kepha singavumelana nomnyango ngokusebenzisa amaholidi angoSepthemba ukuzama ukuqeda umsebenzi wonyaka. Sikhuthaza abazali ukuthi bagqugquzele abafundi babuyekeze umsebenzi wabo nokuthi abafundi abathunyelelwa umsebenzi othisha babo ngamaselula kufanele babathengele i-data ukuze bakwazi ukuxhumana nothisha babo. Kubalulekile ukuthi abazali bakhuthaze abafundi ukuthi balalele nasemisakazweni izinhlelo zezemfundo baphinde babukele nethelevishini njengoba zikhona nakhona izinhlelo zokubasiza ezifundweni zabo. Nokho sikhathazekile ngabafundi ababonakala bewuvanzi emigwaqweni ngalesi sikhathi somgonqo ikakhulukazi emalokishini nasezindaweni ezisemakhaya. Inkinga ezoba khona wukuthi uma sekuvulwa izikole laba bafundi bazothelela abanye abafundi nothisha abebezingcine kahle behlezi ezindlini bethobele imithetho yezwe. Othisha bayazama ukuxhumana nabafundi njengoba kuvaliwe futhi bazama amasu azosiza abafundi uma sekuvulwe izikole futhi kufanele abazali namalungu omphakathi balekelele ngokukhuthaza abafundi ukuthi bahlale endlini ngaso sonke isikhathi ukuze baphephe futhi bangezi nokufa ezikoleni njengoba kungadingeki ukuthi kube khona ogulayo uma sekuvuliwe. Silindele ukuthi othisha nabafundi bathobele umthetho bazigcine kahle bageze izandla ngaso sonke isikhathi baphinde bahlale ezindlini.  * UMnuz Allen Thompson unguMengameli weNatu