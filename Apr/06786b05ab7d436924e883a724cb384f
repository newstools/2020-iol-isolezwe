Njengoba sekunamahlebezi amaningi ngokuhlongozwa kokuvulwa kwezikole emuva kokuthi seluliwe isikhathi sikathaqa, izinyunyana zithi uhulumeni uyobe ezigwaze ngowakhe uma esheshe wavula izikole. NgoMsombuluko bekulindeleke ukuthi uNgqongqoshe weMfundo eyisiSekelo, uNkk Angie Motshekga noDkt Blade Nzimande weMfundo ePhakeme, ezeSayensi noBuchwepheshe, bamemezele izinhlelo zeminyango yabo. Isithangami sabo ebesilindwe ngabomvu sibuye sahlehliswa isigubhukane. UMengameli weNatu, uMnuz Allen Thompson, uthe yize isinqumo silele kuNkk Motshekga, kuyobe ukugagamela ukusheshe amemezele ukuvulwa kwezikole. “Kuyoba yisinqumo esingavuthiwe ukuvula izikole lungekho uhlelo oluqondile lokunqanda ukubhebhetheka kwegciwane. Ezikoleni ezisemalokishini sinenkinga yokugcwala ngokweqile emakilasini, okungadala inselelo yokuqhelelana. Asifuni izikole zigcine ziyisizinda sokubhebhethekisa igciwane ngenxa yokuxhamazela,” kuchaza uThompson. Uthe umnyango kumele wazi ukuthi kuyogxekwa wona uma kubekeka engcupheni impilo yabafundi nothisha. Uphakamise ukuthi uma kuvulwa izikole kuyomele amakilasi akhucululwe amagciwane kuqinisekiswe nokuthi akukho ukusondelana. UThompson uthe banesiqiniseko sokuthi ngisho izikole zingavulwa nini bazokwazi ukwenza umsebenzi ngoba kumanje othisha banezinhlelo zalokhu njengoba besemakhaya. OyiPhini likaNobhala-jikele weSadtu, uMnuz Nkosana Dolopi, uthe akasiboni isidingo sokuphuthuma ukuvula izikole. Uthe kusadingeka kubhekwe ukuthi isimo siyavuma yini, ngokuthi umnyango ubonisane nongoti bezempilo. “Kumele sikhumbule ukuthi sinabafundi ababalelwa ku-13 million nothisha abangaphezulu kuka-400 000 kuleli. Okubalulekile ukuthi sivikele impilo yabantu. “Asiboni ukuthi sesisenkingeni kangako osekungaze kubekwe engcupheni impilo yothisha. Nabazali siyanxusa ukuthi babeke phambili ukuphepha kwezingane zabo,” kusho uDolopi. Uthe othisha bayakwazi ukuzihlelela kusenesikhathi, okumanje sebenazo izinhlelo zokuthi bazosebenza kanjani emuva kukathaqa. Esitatimendeni esithunyelwe abezindaba, uMnuz Elijah Mhlanga okhulumela uMnyango weMfundo eyisiSekelo, uthe kuzomenyezelwa olunye usuku ngesithangami ebesilindelekile. Uthe isinqumo sokuhlehlisa lesi sithangami sithathwe ngenxa yokuthi bekusadingeka kuzwakale izinhlelo zeNational Command Council. 