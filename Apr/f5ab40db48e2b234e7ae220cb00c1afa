Ubusho kanje omunye umbhalo ezinkundleni zokuxhumana. Kuyacaca ukuthi umuntu ongenazwelo lona, akazi lutho futhi akasiboni isidingo sokubonga ukuzinikela nokuzidela kwabasebenzi bezempilo okuyibona abasekhaleni lokulwa nokubhebhetheka kwalolu bhubhane lweCovid-19. Kodwa uma uyibeka eceleni indelelo yalo muntu ezinye zezinto azishoyo ziyezwakala futhi ziyiqiniso ngobungozi babasebenzi bezempilo uma sebehlangana nomphakathi okungaba yimindeni yabo noma uma beya ezitolo njengawo wonke umuntu ikakhulukazi ngoba abahlolwa bonke nokuyinto nabo ebakhathazayo. Uma sebeshayisile, bayagoduka, kokunye badlule ezitolo bacoshacoshe izinto futhi nabo bayabasiza abantwana babo ngomsebenzi wesikole. Owabo umthwalo uphindaphindiwe ngoba kumele bazigade emsebenzini nasekhaya. Omunye wodokotela kwesinye sezibhedlela zaseMgungundlovu uthe nakuba lapho esebenza khona ebengakabi bikho umuntu osetholakale ukuthi uphethwe yiCorona kodwa ubungozi bukhona futhi sebuyishintshile impilo emsebenzini nasekhaya. “Awusakwazi ukusondela esigulini uma usixilonga ngoba sekumele niqhelelane kakhulu kunakuqala. Usuxilonga futhi unake kuphela lezo zindawo esikhala ngazo. “Uma ngigoduka manje, angigezi nje izandla kuphela ngesibulalamagciwane kodwa ngifutha nezicathulo zami, umata emotweni, isteringi semoto nezindawo engizinyathelayo emotweni uma ngishayela. Nginganyathela noma yini emsebenzini, amathe, izikhwehlela kungenzeka noma yini. Yize kungesiye imigomo ye-World Health Organisation lena kodwa ngibone kungcono ukuthi ngiqikelele ngokweqile,” usho kanje. “Noma ngifika ekhaya manje, izicathulo ngizishiya emnyango, ngingene ngomnyango wangemuva ngiqonde ngqo e-bathroom, ngiwashe izingubo zami futhi ngigeze ngaphambi kokuthi ngihlale nomndeni wami. Angisakwazi ukuvele ngifike ekhaya ngigxumele izingane noma umkami njengakuqala ngoba ngeke ngazixolela uma bengatheleleka ngenxa yami.” Nakuba lo dokotela esincoma isinqumo sikahulumeni sokuvala izwe thaqa masinyane nokunqande ukubhebhetheka mawala kwe-Corona okubonakale kwamanye amazwe kodwa uyasigxeka isinqumo sokungazilungiseleli masinyane. “Kuze kube namhlanje abasebenzi bezempilo abakaze bafundiswe kahle futhi akukaze kube khona ngisho esisodwa isigcawu sokucobelelana ngolwazi. Kwakumele sisebenzise uJanuwari noFebhuwari ukwenza njalo ngoba vele kwase kubonakala ukuthi siyasabalala nakwamanye amazwe. Futhi kwakumele sisheshe sibahlole abantu abaqhamuka kwamanye amazwe.” Kumphatha kanjani lo dokotela ukubona abantu bezigcaluzela bewuvanzi? “Kunzima kodwa futhi siyakuqonda ukuthi impilo ayimi ngoba nakhu sekunobhubhane. Engingakwazi ukubaxolela yilaba abaqhubeka nemicimbi efana nemishado nababuthana emasontweni,” usho kanje. Umhlengikazi osebenza kweminye yemitholampilo eThekwini uvumelana nalo dokotela ngokuthi abaqeqeshiwe kahle abasebenzi bezempilo. Uthi futhi uyafisa sengathi ngabe bayahlolwa njalo ngoba ubona kuyibona abayingozi kakhulu emphakathini. “Ngingazifutha izandla zami ngesibulalimagciwane uma ngiphuma emsebenzini futhi ngisifake nesifonyo kodwa inyufomu yami isuke ingafuthiwe. Ngingagibela etekisini okukhona kuyo umama onengane encane. Ngingabelethisa umuntu ngingazi ukuthi kanti senginalo igciwane ngoba asihlolwa,” usho kanje lo mhlengikazi. Ukhale nangokushoda kwezimpahla zokuzivikela lezi ezibizwa ngama-PPE. “Sinikwa isifonyo esisodwa ukuthi sisisebenzise usuku lonke kanti empeleni uma usuke wabona isiguli esinofuba kumele usishintshe leso simfomo. Kanjalo noma uma sesike sathinta amathe kodwa asikwenzi lokho ngoba sisebenzisa esisodwa usuku lonke. Asinazo nezigqoko kanti igciwane liyahlala nasezinweleni okuyingozi nakho. “Mina ukube ngiphethe ngangiyoqala ngihlole abasebenzi bezempilo futhi ngabe abasebenzi bonke kanyekanye ukuze uma kuba khona abagulayo kungaguli wonke umuntu.” Uthi abahlengikazi abafana naye abathembele ematekisini kumele baphinde babekezelele nokujeqezwa kabi ngabantu uma begibela ngoba abantu abathandisisi ukugibela nabo. “Ukuba wunesi umsebenzi okhathazayo sidalo, manje usufika ekhaya ubhekane nomunye umshikashika uzama ukuvikela umndeni wakho. Ngishiya izicathulo emnyango, ngishintshele egaraji futhi senginanebhakede elihlala emnyango engiwashela kulona izimpahla engizigqoka emsebenzini. Ngiqala ngokugeza uma ngifika kodwa nalokho kuyangikhathaza ngoba sinendawo eyodwa yokugezela esiyisebenzisa nomyeni wami, izingane futhi mina nginezingane ezincane eneminyaka emihlanu neneminyaka eyisikhombisa nosisi ongisizayo ukubheka izingane. “Siyabezwa nje abantu bethi asiqine ngoba safunga kodwa bayakhohlwa ukuthi phela singabantu, sinegazi futhi imindeni yethu ayizange ifunge kodwa zonke izinsuku siyibeka engcupheni ngoba ayikho into esizoyenza kumele sisebenze.” Uyakhala ngokuthi abasebenzi bezempilo ababalwanga ndawo ngesikhathi uMengameli Cyril Ramaphosa ememezela usizo lukaR500 billion. Omunye umhlengikazi osebenza kwesinye sezibhedlela ezinkulu eThekwini uthe ngenhlanhla abakabi nesiguli esesike satholakala siphethwe yiCorona kodwa sekuke kwatheleleka abalingani babo ababili. “Ngiye ngizibuze njalo uma sengingena esangweni ukuthi kodwa ngiyaphi ngempela uma ngibheka ubungozi. Kodwa umuntu ngeke avele ayeke umsebenzi ngoba nakhu kunobhubhane, akulona ubhubhane lokuqala nakuba lulubi kakhulu lolu ngoba alikho ikhambi, vele-ke umkhuhlane awunalo ikhambi. Umuntu nje kumele aqikelele,” usho kanje. Njengalaba abanye abalingani bakhe, naye ushintshela egaraji uma efika ekhaya futhi naye ufutha nezicathulo ngesibulalimagciwane. “Ngithi ngifika nje ngibe ngigeza ngaphambi kokubona izingane, ngisabela kakhulu lona omdala ngoba une-asthma. Abazali bami yibona abanovalo kakhulu, ubaba ungifonela cishe zonke izinsuku ekuseni bese ngiyamchazela ukuthi angikho ewodini labantu abahlushwa yizifo zesifuba futhi isibhedlela asigcwele njengokujwayelekile ngoba bakhishwa abanye abantu nokusizayo. Kodwa kona kunzima,” Umyeni walo mhlengikazi uthe baba nenhlanhla ukuthi ngesikhathi kuqala ukuvalwa kwezwe thaqa wayesahlabe ikhefu umkakhe nokwabanika ithuba lokuzilungiselela bakwazi nokuya ekhaya elikhulu bayoshweleza nasemsamo ngaphambi kokuthi umkakhe abuyele emsebenzini. “Isikhathi esinzima ngoba usuku nosoku awazi kuzokwenzekani noma uzobuya emsebenzini kwenzekeni. Kodwa siyazihlomisa ngolwazi ngayo yonke indlela, nezingane ziyazi ukuthi kumele zigeze izandla njalo noma zibuya endlini uma zikade zisemnyango “Kuyadabukisa nje ukuthi abantu bazimisele futhi bazinikele ekuhlengeni izimpilo zabantu ngoba akuwona nje umsebenzi lo kodwa ubizo kodwa uhulumeni akabahlangabezi futhi akhombise ukubabonga.” Omunye umhlengikazi yena ungomunye walabo ababahlolayo abasebenzi bezempilo okusuke sekusolwa ukuthi bathelelekile uthe ukube akubhekiwe yena ekhaya ngabe usewuyekile umsebenzi. “Mina ngihlola laba abasebenza emawodini ka-Covid-19, angikaze ngibatshele nokubatshela ekhaya ukuthi ngiqondene ngqo nabo. Sengafunda nje ukuthi ngishintshela egaraji uma ngifika, izicathulo zomsebenzi zisala khona. Ngithi ngifika ngibe ngigeza. “Ngifisa sengathi ngabe bayazi laba abangaphoqelekile ukusebenza ukuthi banenhlanhla kanjani ukuthi bahlezi emakhaya ngoba sonke singathanda ukwenza njalo kodwa abanye bethu ayikho into abangayenza. Zonke izinsuku siziphonsa emlilweni siwubona sihlalele ethembeni ngoba nansi ne-lotto ayiwineki. Ngifisa kabi sengathi bengingake ngibavalele bonke abasebenzi bezempilo bahlolwe kodwa akekho onendaba nathi futhi ayikho into esigqugquzelayo,” usho kanje. Uthe ukuhlola abasebenzi bezempilo kunezakho izinselelo ngoba imiphumela ayisheshi nokubuya. “Nalo mbandela wokuzihlangula ohambisana nemiphumela awenzi izinto zibe lula ngoba phela abasebenzi bezempilo bayawuqonda kahle ukuthi usho ukuthini. Lo mbandela wokuzihlangula uthi ukungaveli kwegciwane akusho ukuthi awunalo ngoba kungenzeka ukuthi awuhlolwanga kahle; kungenzeka ukuthi uhlolwe ngesikhathi igciwane lisacashile futhi ungakabi nazo izimpawu.” Omunye umhlengikazi osebenza emtholampilo naye uvele wakhala uma ekhumbula usuku lokuqala lokuvalwa kwezwe thaqa evuka eya emsebenzini eshiya indodakazi yakhe yodwa. “Njengabahlengikazi nathi siyasaba futhi lokho kwenziwa kakhulu ukuthi asikaze siqeqeshelwe lesi sifo. Ngesikhathi kuqala kwakuthiwa abakwa-NICD abazohlola abantu, gwiqiqi sekuthiwa akube yithina, thina kowethu umtholampilo sanqaba ngoba sathi ngeke sikwazi ukuvele sifunde sesiwenza umsebenzi ngesifo esibucayi kangaka.” Naye ukhale ngokushoda kwezimpahla zokuzivikela. “Ngelinye ilanga nje ngifike emsebenzini seziphelile izifonyo ngoba base bezithathe bonke abafike kuqala kunami. Kwamele ngiqhamuke nelinye icebo, ngavele ngasebenzisa lokhu esivala ngakho izicathulo njengesifonyo, nganika nesiguli engangizosisiza into efanayo ngoba kumele isiguli uma sesifikile ngisisize futhi kwakuyisiguli esinofuba.” Uthe usenobhaskidi wakhe wezingubo ezingcolile lapho efaka khona izingubo zasemsebenzini uma engakaziwashi futhi nezicathulo zasemsebenzini uyazihlukanisa, akasazibeki ndawonye nezinye. Uthe bayagqugquzelana bebodwa nabalingani bakhe futhi sebekhuleka nasemini ukuze bame isibindi. “Nemiyalezo yokusigqugquzela nokusibonga evela emindenini nasezihlotsheni zethu iyona esinika amandla kanjalo nezintshumayelo. Nabaphathi bethu bayaseseka kakhulu. Kodwa iqiniso nje ukuthi kunzima, sisizwa umusa kaNkulunkulu.”