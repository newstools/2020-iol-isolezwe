Lokhu kushiwo wuNgqongqoshe wezeMpilo KwaZulu-Natal, uNkk Nomagugu Simelane-Zulu, esithangamini nabezindaba eThekwini izolo. Uthe kuzolandelwa imigudu efanele ngembangela eholela ekutheni kutheleleke abantu abaningi isibhedlela. “Uma kukhona okumele athathelwe izinyathelo kuyokwenziwa njalo kodwa sizolandela imigudu efanele,” kusho uNkk Simelane-Zulu. Uqinisekise ukuthi isibhedlela sivaliwe kodwa ngaphambi kokuthi sivalwe kudingeke ukuthi kulandelwe imigudu efanele enjengokuthi iziguli ezitholakale zinegciwane zihlukaniswe neziguli ebezizele ezinye izifo zona eziyiswe kwezinye izibhedlela. Uthe babuye badedela iziguli ebezizokwelashelwa ezinye izifo kodwa esezilaphekile kwathi abahlengikazi bathathwa bayiswa kohlolwa. Bawu- 66 abantu abatholakale ukuthi banegciwane kanti kukhona nabahlengikazi okutholakale ukuthi bahaqekile. Mayelana nabahlengikazi okuthiwa badube ukusebenza bekhononda ngokungabi bikho kwezivikelo esibhedlela iWentworth lapho ezinye iziguli ebezisuka eSt Augustine zithuthelwe khona, uNkk Simelane-Zulu uthe bayitholile imibiko ngezikhalo ezisuka kwezinye izibhedlela abahlengikazi bekhala ngezinto zokuzivikela kodwa ukusebenza kuqhubeka ngendlela ejwayelekile. “Izifonyo zihlukene izigaba, kukhona lezo ezejwayelekile ezisetshenziswa yinoma yimuphi umsebenzi bese kuba khona ezibekelwe abasebenza egunjini labagula kakhulu okungabi lula ukuthi batheleleke ezenziwe ngokwezinga eliphezulu. Zonke izibhedlela zinazo izinto zokuzivikela kodwa izisebenzi zonke sezifuna sengathi zingagqoka lezi zivikelo ezenzelwe abasebenza kulezi zindawo ezibucayi ngenxa yokwesaba, okungelula ukuthi zonke zibe nazo,” kusho uNkk Simelane-Zulu. UNdunankulu wesifundazwe, uMnuz Sihle Zikalala, unxuse ukuthi kuqhutshekwe noku­hlonipha imigomo kahulumeni.