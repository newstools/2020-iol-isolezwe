Okhulumela amaphoyisa KwaZulu-Natal, uCapt Nqobile Gwala, uthe umsolwa oneminyaka engu-28 uboshelwe icala lokutholakala nezidakamizwa ezingabiza uR10 000. UCapt Gwala uthe umsolwa bekulindeleke ukuthi avele eNkantolo yeMantshi yaseThekwini izolo. “Amaphoyisa anikele ePhoyinti nasezindaweni eziyakhele lapho obekusolakala ukuthi kwenzeka khona ubugebengu. “Ngesikhathi ematasa ngomsebenzi wawo, aqaphele imoto ebihamba emgwaqweni uSmith Street. Amaphoyisa ayimisile abe eseyayisesha le moto. Yilapho ethole khona amaphakethe ocwazi abane abanesidakamizwa i-heroine. Zibe sezimkhalela umshayeli wemoto,” kusho uCapt Gwala. Uthe luyaqhubeka nokuthela izithelo ezinhle uhlelo lwamaphoyisa olulwa nokuhweba ngokungemthetho. UKhomishana wamaPhoyisa esifundazweni uLieutenant General Khombinkosi Jula, ubonge ithimba lamaphoyisa ngomsebenzi wokulwa nokusetshenziswa kwezidakamizwa esifundazweni.