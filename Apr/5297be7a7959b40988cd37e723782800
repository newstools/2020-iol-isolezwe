OWAYENGUSIHLALO we-ANC eWestern Cape, uMnuz Marius Fransman, ungeniswe esibhedlela emva kokutholakala ukuthi unegciwane iCorona. UFransman uhlole ngeledlule ngemuva kokungazizwa kahle emuva kokuvakasha kwakhe phesheya. Umholi we-ANC uveze udaba lwakhe ekhasini lakhe le-Facebook ngoLwesibili ebusuku. “Emuva kokubuya phesheya emasontweni amabili edlule, bengingazizwa kahle ngabe sengithatha isinqumo sokuthi ngiyohlola kwatholakala ukuthi nginegciwane i-Corona. Kumanje ngisesibhedlela, nginxusa bonke abantu engike ngahlangana nabo ngenyanga edlule ukuba bazihlole,” kusho uFransman. Unxuse wonke umuntu ukuthi azihlole ukuze kuliwe negciwane. UNdunankulu waseWestern Cape, uMnuz Alan Winde, ngoLwesibili ubike ukuthi sebewu-348 abantu okutholakale ukuthi banegciwane esifundazweni sakhe. UWinde uthe abawu-13 bayahlolwa esibhedlela, abathathu basesimeni esibucayi. Uthe isifundazwe sakhe sineme ngendlela esilapha ngayo abantu abaneCovid-19. UWinde uthe kwabangenwe yigciwane, abawu-50 kubona sebeluleme emuva kokuthola usizo. UMengameli Cyril Ramaphosa umemezele ukuthi bayalivala izwe okwesikhashana izinsuku eziwu-21 ukuze baqinise umkhankaso wokunqanda ukubhebhetheka kwegciwane. Esithangamini nabezindaba eThekwini ngoLwesibili uNgqongqoshe wezeMpilo, uDkt Zweli Mkhize, uthe ukhona umehluko okhona ekulweni nokubhebhetheka kwegciwane kusukela kuthathwe isinqumo sokuvala izwe. UMkhize uthe ososayensi bebeqagela ukuthi kuzothi kufika lesi sikhathi samanje bebe sebengaphezu kuka-4000 abantu abangenwe yigciwane. “Kodwa namanje isibalo sisephansi asikeqi ngisho ku-2000, okusho ukuthi ukuvalwa kwezwe kunomthelelo omuhle.”