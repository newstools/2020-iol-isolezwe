INHLANGANO ebhekelela ezempilo emhlabeni, iWorld Health Organisation (WHO) ngoLwesithathu ishayele ihlombe iNingizimu Afrika ngezinhlelo ezibekile zokunqanda ukubhebhetheka kwegciwane iCovid-19. Izikhulu zale nhlangano ngoLwesithathu zincome uhulumeni wakuleli ngendlela olwa ngayo nokusabalala kwegciwane eselibulale abantu abanganphezulu kuka-180 000 emhlabeni. "Amaqhinga asetshenziswa yiNingizimu Afrika asekelwe ukuhleleka, ukuqinisekisa ukuthi abantu bayakugwema ukutheleleka ngokuvalwa kwezwe kanye nokuqapha ukuthi imithetho iyalandelwa. Banezindawo zokuhlola eziwu-67 zesikhashana ezitshalwe ezweni lonke, kunabasebenzi abawu-28 000 abaqeqeshelwe ukuhlola abantu. Sekuhlolwe abantu abangaphezulu kuka-120 000...kuyamangaza asebekwenzile nemiphumela abayitholayo," kusho umqondisi we-WHO, uDkt Mike Ryan. Ngokwezibalo ezishicilelwe uMnyango wezeMpilo ngoLwesithathu, bawu-133 774 abantu asebehlolelwe iCovid-19 eNingizimu Afrika. Kwabahloliwe, basabalelwa ku-3 635 osekuqinisekisiwe ukuthi banaleli gciwane, kubo sekusinde abawu-1 055 kwashona abawu-65. UMengameli Cyril Ramaphosa umemezele ukuvalwa kwezwe kusukela ngoMashi 27 kuya ku-Ephreli 16 kuleli. Ngemuva kokuvuna izithelo ezinhle ngothaqa, uRamaphosa ukhethe ukwelula isikhathi sokuvalwa kwezwe ngamanye amasonto amabili kanti namhlanje kulindeleke ukuthi amemezele izinhlelo zokuvulwa kwezwe ngesineke. Kulindeleke ukuthi amemezele ezinye izimboni ezizovunyelwa ukubuyela emsebenzini ngokunjalo nezinhlelo zokufukula umnotho ngemuva komonakalo odalwe ukuvalwa kwezwe. INingizimu Afrika ibalwa namazwe alandela imigomo eyabekwa yiCentre for Disease Control (CDC) neWHO ngesikhathi kusaqala ukubhebhetheka kwaleli gciwane kuleli. Ngaphambi kokuthi livalwe izwe, uMnyango wezeMpilo kuleli ngaphansi kobuholi bukaDkt Zweli Mkhize, ubusuqalile ukufundisa abantu ngezindlela zokuzivekelwa kwigciwane ngokunjalo nezimpawu ezikhomba ukutheleleka.   