OWAYEYIMEYA yeTheku uNkk Zandile Gumede uthi kumphatha kabi ukuthi ukuvalwa kwezwe okudalwe yiCovid-19 kuholele ekuhlehlisweni kwecala lakhe. UGumede nabanye asolwa nabo bekulindeleke ukuthi bavele enkantolo ngoLwesine ecaleni elithinta ithenda lokuqoqwa kukadoti ebiza uR430 million. Kwasolwa nabo kubalwa nemenenja yomkhandlu uMnuz Sipho Nzuza, iphini lenhloko yeDurban Solid Waste, uMnuz Robbert Abbu, nenhloko yakwaSupply Chain Management, uMnuz Sandile Ngcobo, osonkontileka, namakhansela amane. “Noma kungiphathi kabi ukuhlehliswa kwecala ngoba selingidalele amazinyo abushelelezi emphakathini, ngiyasiqonda isimo sobhubhane futhi ngiyethemba ukuthi abashushisi bazobe sebekulungele ukuthi sibuyele enkantolo. Sidinga ukuthi sidlule lesi simo ukuze ngizokwazi ukugeza igama lami,” kusho uGumede esitatimendeni. Ubonge abamesekayo wathi kuyamgqugquzela ukubabona beqhubeka bemeseka kulesi sikhathi esinzima. “Ngiyabonga kuwo wonke umuntu obekhona engeseka kulesi sikhathi esinzima, ikakhulukazi amaqabane, abasebandleni, abasemphakathini kanye nabezindaba ababika iqiniso ngalolu daba. Ukwesekwa yini kuyangiqguqguzela futhi angikuthathi kancane. Ngizizwa ngikhululekile futhi sengikwazile nokuxola. Kumele sihlale sibumbene, singabavumeli basihlukanise labo abangahambisani nokuzwana kwethu,” kuqhuba yena. Akukacaci okwamanje ukuthi izinkantolo zizobuyela nini ekusebenzeni njengenjwayelo njengoba lisavaliwe izwe kuze kuphele inyanga ka-Ephreli. 