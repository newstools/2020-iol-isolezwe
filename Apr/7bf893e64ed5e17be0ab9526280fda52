UThokozani Xulu (33) noLindani Sibisi (36) badedelwe ngebheyili kaR1 000 umuntu emunye yiNkantolo yeMantshi yaseVryheid. Bazobuyela enkantolo ngoJuni 4. Abamangalelwa baqophe i-video omunye wabo esabisa ngayo abantu, ikakhulukazi abaseMondlo, ethi bazobagxoba uma bengayilandeli imithetho yokuvalwa kwezwe thaqa. UXulu uvela egqoke ikepisi nesikhindi efake i-bullet proof vest yamaphoyisa, ehlezi kusofa ephethe isibhamu esandleni sokudla, nebhodlela likagologo kwesokunxele. Uthe kunomyalelo osukhishiwe othi umuntu ozotholakala emgwaqweni ngesikhathi sokuvalwa kwezwe, bazomgxoba ngebhuzu. Uphakamisa ibhodlela likagologo iJameson athi: “Utshwala lobu sibuphuzela nina-ke, abuphuzwa yizichaka, sibuphuza ezintabeni lapho esisuke sihamba khona ngezisu. Qhubekani-ke futhi nina baseMondlo ikakhulu, sigade nina,” kusho uXulu. Usuka lapho aphakamise isibhamu athi esokuzigada nje kodwa iR3, ekhomba phandle, isemotweni. Uphetha ngokuthi uzobakhombisa abantu ngoba manje ngo-3 ntambama uya emsebenzini. Kusolwa ukuthi abasolwa baboshwe ngoLwesine ngeledlule emuva kophenyo lwamaphoyisa. Okhulumela amaphoyisa KwaZulu-Natal, uCaptain Nqobile Gwala, uthe abasolwa bathweswe icala lokuzenza amaphoyisa. Uthe amaphoyisa ashaqe nesibhamu sikamsolwa esisemthethweni.