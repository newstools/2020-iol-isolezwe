IYalu yinkampani edayisa umshwalense wezikweletu kanti uSokhulu uthe abantu abaluqondi lolu hlobo lomshwalense. “Umshwalense wezikweletu ulekelela abantu abanezikweletu ukuthi bakhokhele izikweletu zabo uma bedilizwa emsebenzini, bekhubazeka noma beshona. Abantu abaningi eNingizimu Afrika bachitha iminyaka bezama ukukhokhela izikweletu zabo yize benomshwalense oqondene nazo. Ukuqubuka kweCovid-19 kusho ukuthi kufanele sifunde kabanzi izinkontileka zethu zomshwalense wezikweletu ukuze sazi ukuthi yiluphi usizo esizoluthola,” kusho uSokhulu. Ubalule ukuthi abantu bangashona ngenxa yeCovid-19 noma badilizwe emsebenzini kwazise umnotho awenzi kahle. “Kubalulekile ukuthi abantu bafunde kabanzi ngomshwalense wabo wezikweletu ngoba ngeke bakwazi ukucela isinxephezelo kuwo uma bengazi ukuthi ubavikela ezimeni ezinjani. Kufanele wenze isiqiniseko sokuthi uwukhokhela nyanga zonke,” kusho uSokhulu. Abantu abangenalo ulwazi lomshwalense wezikweletu ucele ukuthi bavakashele i-website yeYalu ethi:www.yalu.co.za ukuthola kabanzi ngalo mshwalense nokuthi babone imali bangayithola kanjani kuyona kulesi sikhathi esinzima. Uthe amalungu omndeni kufanele azi ukuthi yimuphi umshwalense wezikweletu okhona ukuze ayofaka isicelo sesinxephezelo uma kwenzeka okuthile.