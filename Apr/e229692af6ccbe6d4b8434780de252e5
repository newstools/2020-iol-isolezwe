UMnyango wezokuBusa ngokuBambisana neziNdaba zoMdabu KwaZulu-Natal uthe abakwaSouth African Weather Service bathe lizoyishaya kusukela izolo ntambama kuze kube kusasa ezindaweni ezehlukene zesifundazwe. Amakhaza ashubisa umnkantsha ahambisana nokukhithika alindelekile ezintabeni zoKhahlamba. UNgqongqoshe womnyango, uMnuz Sipho Hlomuka, uyalele abezinhlekelele ukuthi bame ngomumo. Uxwayise izakhamuzi zasoGwini, eHarry Gwala, eMgungundlovu, oThukela, eMajuba naseThekwini, ikakhulukazi ezakhelene nemifula nemihosha ukuthi ziqinisekise ukuthi ziphephile. “Siyalele amathimba ethu ukuba ame ngomumo njengoba lizoyidliva izulu okungase kuholele ekutheni kube nezikhukhula, umoya omkhulu nesichotho." UHlomuka ucele bonke abantu nalabo basebenzi abenza imisebenzi ebucayi abazosebenzisa imigwaqo ukuthi baqaphele. “Amathimba ethu azohlola izindawo ezehlukene ezivame ukuhlukumezeka uma kunesimo sezulu esingesihle ukuze akwazi ukusiza ngokushesha,” kusho uHlomuka.