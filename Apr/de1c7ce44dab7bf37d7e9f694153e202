ULamola ukusho lokhu ngesikhathi evakashele kwelinye lamajele eGoli izolo, ukuqinisekisa ukuthi imigomo ebekelwe izisebenzi zasemajele iyalandelwa. “Sivele sinazo izinhlelo zokugwema ukuthi abasemajele bangatheleleki ngalolu bhubhane. Siyalele abasemajele ukuthi baqinisekise ukuthi bageza izandla. Simise nokuvakasha kwabantu emajele nokushintshana ngemali,” kusho uLamola. Uthe kufakwe ubuchwepheshe bama-video ezindaweni eziwu-45 ukuqinisekisa ukuthi iziboshwa zivela ngohlelo lwe-video ezinkantolo uma kufanele kuhlehliswe amacala azo. Mayelana nokutholakala komunye wojele ukuthi usehaqwe yigciwane ejele elise-East London, uLamola uthe kuthathwe izinyathelo zokuthi kuhlolwe bonke ojele abawu-94 neziboshwa. Ojele basazivalele kuze kuphume imiphumela yabo. Uthe ijele lifuthwe ngesibulalimagciwane. Uthe amajele wonke afuthwa ngesibulalimagciwane ukwenza isiqiniseko sokuthi aphephile.