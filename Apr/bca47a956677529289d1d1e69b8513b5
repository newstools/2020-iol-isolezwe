UNgqongqoshe woMnyango wezangaPhandle kuleli uDkt Naledi Pandor uthe iNingizimu Afrika njengoSihlalo we-African Union ayeneme mayelana nemibiko eyitholayo yokuhlukunyezwa kwabantu basezwenikazi lase-Afrika. “Kunezinsolo ezingezinhle esizitholayo, sizwa kuthiwa abantu basezwenikazi lase-Afrika bahlolwa ngenkani ukuthi banalo yini igciwane iCorona baphinde bahlukunyezwe nangezinye izindlela,” kusho uDkt Pandor. Uthe le mibiko abayitholayo iphambene nobuhlobo izwe laseChina elinabo nezwekazi lase-Afrika, wengeza ngokuthi ubuhlobo obuhle bezwekazi lase-Afrika neChina busuka kudala njengoba yabamba iqhaza enkululekweni yamazwe amaningi ase-Afrika. UDktPandor uthe bayasamukela isinqumo sikaSihlalo we-AU Commission, uMnuz Moussa Faki Mahamat, sokubizela emhlanganweni ophuthumayo inxusa laseChina enhlokodolobha yase-Ethiopia, i-Addis Ababa, ukuze kubhungwe ngalezi zinsolo. “Siyasamukela futhi isinyathelo esenziwe yiziphathimandla zaseChina eseziphumele obala zathi ukuhlukunyezwa kwabasezwenikazi lase-Afrika akusiwo umgomo waseChina,” kusho uDkt Pandor. Unxuse iziphathimandla zaseChina ukuba ziphenye ngale mibiko, ziphinde zithathe izinyathelo. “Sigqugquzela amanxusa amazwe asezwenikazi lase-Afrika aseBeijing ukuba aqhubeka nokuxoxisana neziphathimandla zaseChina ukwenza isiqiniseko sokuthi abantu basezwenikazi lase-Afrika abahlukunyezwa nokuthi baphathwa ngendlela efanayo nabantu bakwamanye amazwe abaseChina,” kusho uDkt Pandor. Izwe laseChina lizichithile izinsolo zokuhlukunyezwa kwabantu basezwenikazi lase-Afrika, lathembisa ukuthi lizokwenza uphenyo. Ubhubhane lweCorona oselukhiphe inqwaba yezidumbu emhlabeni luqale eChina lwabe selubhebhethekela nakwamanye amazwe kodwa lelizwe elibalwa nezikhondlakhondla zezomnotho selikwazile ukulinqoba leli gciwane emva kokuthatha izinyathelo ezinqala kubalwa nokuvala izwe isikhathi eside.