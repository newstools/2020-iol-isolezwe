Umthombo ongaphakathi kulo mtholampilo, uthe bonke abahlengikazi banqume ukuthatha izincwadi zokugula bangalubhada emsebenzini. Uhlebele Isolezwe ukuthi ngaphandle kokungabi bikho kwezinto ezanele zokuzivikela kuleli gciwane, kunezifonyo kuphela, okubenze baphelelwa umdlandla yinkulumo kaMnuz Cyril Ramaphosa yangoLwesibili bethi akukho lapho eveza khona ukuthi bazonikezwa imali enguchatha njengoba kuyibo abasekhaleni lempi yokulwa naleli gciwane. “Abantu abebezolanda amaphilisi bebejikiswa kuthiwa ababuye kusasa (namuhla), ngoba bekungekho muntu ozobasiza,” kusho umthombo. Unobhala wenyunyana yabahlengikazi iDemocratic Nursing Organisation of South Africa, KwaZulu- Natal, uMnuz Mandla Shabangu uthe: “Akukhona emtholampilo oseNanda kuphela kodwa ezikhungweni eziningi zezempilo, siyayithola imibiko yokugula kwabahlengikazi, abanye sebehaqekile igciwane, abanye basola izimpawu. Akukho esikwaziyo ngesiteleka.” Okhulumela umnyango wezeMpilo esifundazweni, uMnuz Agiza Hlongwane, uthe baxhumanile nezikhulu zomnyango ezingeni lesifunda zaphika ukuthi kukhona ukuphazamiseka okube khona kulo mtholampilo ngenxa yokungezi kwabahlengikazi. “Uma bekhona abahlengikazi abebengekho emsebenzini bayoveza izincwadi ngoba akukwazi ukuthi bangagula bonke kanye kanye. Odabeni oluthinta izivikelo, siwumnyango siyakuphika ukuthi azikho izivikelo emtholampilo,” kusho uHlongwane. Unqabile ukuphawula ngamahlebezi avezwe wumthombo okuthi ukungafakelwa uchatha ngesikhathi umengameli ememezela ukusebenza kwemali ngesikhathi kusaliwa neCoronavirus yikhona okubathena amandla, wathi udaba oluthinta ihhovisi likamengameli.