Umshado obuseMatshenezimpisi, eNkandla, ngoMgqibelo, uphele sekumuncu, amaphoyisa esevalele evenini umakoti nomkhwenyana. UMnuz Jabulani Zulu (48) nonkosikazi wakhe uNomthandazo “MaMkhize” Zulu (38), baboshwe ngoMgqibelo, bathola ibheyili icala labo lahlehliselwa u-Agasti 11, 2020. Ngokusho kokhulumela amaphoyisa kuleli uBrigadier Vishnu Naidoo, laba baqhubeke nomcimbi womshado wabo ekubeni izwe lakuleli livaliwe. “NgoMashi 28, 2020 ngabo-3 ntambama amaphoyisa aseNkandla athole ulwazi ukuthi kukhona abashadayo endaweni yase-Matshenezimpisi. “Ayile lapho etshelwe ukuthi bekushadwa khona. Abasolwa ababili abaneminyaka engu-38 no-48 babe sebeboshwa ngecala lokuphuma umthetho omanyelana nesimo sezinhlekelele (Disaster Management Act). Banikezwe ibheyili kaR1000 umuntu emunye. Bazovela enkantolo yaseNkandla ngo-Agasti 11 nonyaya,” kusho uNaidoo. Isolezwe lithole ngomthombo walo osondelene nodaba ukuthi umakoti nomkhwenyana bese beqedile ukubopha ifindo likasofa silahlane ngesikhathi kugasela amaphoyisa, emisa umcimbi. “Kube wukuphela komcimbi ngoba abantu bahlakaziwe sekufike amaphoyisa athi lokhu abebekwenza akuvumelekile,” kusho umthombo ocele ukungadalulwa. Kuthintwa umkhwenyana kwiselula yakhe, ubengalubambi ucingo, noma esethunyelwa i-sms akazange ayiphendule. Eminye imizamo yokuthola umakoti nomndeni walaba abebeshada ayizange iphumelele izolo njengoba izinombolo zabo zingazange zitholakale. Ngeledlule ngoMsombuluko uMengameli uCyril Ramaphosa umemezele ukuthi izwe liyavalwa izinsuku ezingu-21,okufaka phakathi nokungenziwa kwemicimbi ngaphandle kwemingcwabo nayo okudingeka kuyo abantu abangu 50. Abephula imibandela yalo mthetho bangazithola beboshwa noma behlawuliswa. Lokhu uhulumeni ukwenza njengemizamo yokulawula ukubhebhetheka kweCoronavirus.