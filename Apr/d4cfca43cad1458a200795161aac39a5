AKUBONA bonke abantu abahleli emakhaya nasezindlini abathobela umthetho oshaywe nguhulumeni, ukuthi akuhlalwe emakhaya. Uhulumeni ushaye umthetho wokuthi abantu abenza imisebenzi eyizidingongqangi emphakathini, yibona okumele babonakale beya emsebenzini, nalabo abasuke beyothenga ukudla, abayohola izibonelelo zikahulumeni nabasuke beya kodokotela. Inhloso wukuthi kuliwe nokusabalala kwegciwane iCorona. Uma ubuka, ufunda noma ulalela imithombo yabezindaba eyahlukene, ubona kwezinye izindawo kuphithizela sengathi kuzona umyalelo wokuthi kuthotshelwe umthetho wokuhlala emakhaya, zona awuzithinti. Kwezinye zezindawo okuhlala kuzona abantu abakhe imijondolo kuleli, kuyaphithizela kulesi sikhathi. Ungaze ucabange ukuthi kuhlale kunamadili kanti kuliwa impi yokwakha nokudilizwa kwemijondolo abahlala kuyo. Lapha singabala izindawo ezimbalwa, okukhona kuzo i-Alexandra, eGauteng, iCato Manor eThekwini, Mamelodi ngasePitoli nakwezinye izindawo. Nakuba bekuphume umyalelo wokuthi kume ukudilizwa kwezindlu zabantu kulesi sikhathi sokuvalwa kwezwe ukuze kugwenywe ukusabalala kweCoronavirus, kodwa kunalokho kubonakale kuqhubeka. Umbuzo uthi ngabe kukhona yini abasebenzisa ipolitiki ukuze bafeze izinhloso zabo bebe bebeka impilo yabanye abantu engcupheni njengoba izwe libhekene nobhubhane lokhuvethe? UNgqongqoshe wezokuHlaliswa kwaBantu eGauteng, uMnuz Lebogang Maile, ucashunwe abendaba ethi imijondolo edilizwe ku-ward 109, e-Alexandra, kube ngemuva kokuthi uMkhandludolobha waseGoli uthole imvume ezinyangeni ezimbalwa ezedlule ukuthi ukwenze lokhu. “Lesi yisenzo esingekho emthethweni sokwakha nokuhlala ngenkani ezindaweni ezithile okugqugquzelwa ngabathile kwezepolitiki ngoba befuna ukudlala ngemizwa yabantu bakithi abahluphekayo kulesi sikhathi esibhekene naso sokulwa neCovid-19,” ucashunwe esho kanje uMaile. EThekwini, endaweni iMathambo Informal Settlement eRedhill, kubikwa ukuthi abantu abahlala khona badilizelwe imijondolo yabo ababeyakhe ngo-2016. Ngakolunye uhlangothi, endaweni ebizwa nge-Azania, eCato Manor, eMayville nakhona abahlala kule mijondolo bakhala isililo esifanayo sokudilizelwa imijondolo. Abantu kulezi zindawo bakhala ngokuthi ngaphandle kokucekelwa phansi kwemijondolo yabo kuthathwe nothayela abasuke bakhe ngabo, nemibhede abalala kuyo, bazithola impilo yabo ibekeka esimeni esibucayi futhi besengcupheni yokusuleleka ngeCoronavirus. Okhulumela Abahlali Basemijondolo e-Azania, uMnuz Mafu Zwane, uthe ukuxakazisana kwabo nabasuke bezodiliza imijondolo yabo kugcinwe sekubanjwana ngezihluthu, kubabeka engozini yokutheleleka ngeCoronavirus. “Ngenxa yokuthi sigcina sesithathelwa nempahla yethu enguthayela nemibhede, siyaphoqeleka ukuthi sihambe sicela othayela nomatilasi bokulala emizini yabanye abantu okusibeka engozini yokuthola iCoronavirus,” kusho uZwane. Uthe ayikho into abasuke bengayenza, bayaphoqeleka ukuthi bazisebenzise lezo zinto ngoba abekade benakho kusuke sekuthathiwe. Namawodilobhu angasasebenzi, uthi bayawacela emizini yabantu bawahlakaze phakathi bahambe bayokwakha ngawo kabusha imijondolo abadilizelwe yona ngonogada athe basuke bethunywe uMasipala weTheku. “Uma sesidilizelwe siyaphoqeleka ukuthi siphinde sibuthane ndawonye ngenhloso yokubonisana ukuthi sizophinde sakhe kanjani okunye esizofihla kukona amakhanda. "Kuleso simo indaba yokucabanga ukuqhelelana ngendlela efanele, ayicatshangwa ngoba sisuke sixakekile,” kusho yena. Kuyimanje uthe baphoqelekile ukuthi bakhe izindawo ezimbili ezinkulu ezisamahholo abazibiza ngezitimela abahlala kuzo ngokumbondelana. “Kulezi zitimela kukhona esabesilisa nesabesifazane. Esitimeleni ngasinye kuhlala abuntu abangu-18 kuya ku-23,” usho kanje. Okhulumela uMasipala weTheku, uMnuz Msawakhe Mayisela, uthe akusho ukuthi ngoba nakhu kukhona iCovid-19, lokho sekusho ukuthi abantu abaphule umthetho ngoba nakhu befuna ukuthi kuthiwe umasipala ube nesandla ekutheni basuleleke ngaleli gciwane. “Kubantu abephula umthetho umasipala uzongenelela ngoba uvimba ukudliwa komhlaba wakhe,” kusho uMayisela. Uthe okubuhlungu wukuthi kunabantu abadlayo ngokugovuza abantu ukuthi babe wuvanzi badle imihlaba ngalesi sikhathi, ukuze badatshukelwe kangcono yilabo ababanikeza imali. Uthe abanye babo ngabasemazweni angaphandle abacabanga ukuthi abantu abahlala emijondolo bayahlushwa kuleli. Ngokusho kukaMayisela, umasipala ziningi izinsiza asezenzele abantu abahlala emijondolo, njengokubafakela ugesi, izindlu zangasese, nokuthi kuyimanje uhambisa emijondolo eyahlukene izinsiza zokulwa nokusabalala kwaleli gciwane. Uthe ezindaweni umasipala adiliza kuzona imijondolo, kukhona abakha ngabomu endaweni engafanele ukuze kuphazamiseke izinhlelo zokulwa nokunqanda ukwanda kwemijondolo eThekwini. "Laba bantu bafuna uzwelo nje kuphela,” hhayi okunye,” usho njalo. Ngokusho kukaMnuz Louise du Plessis oyinhloko yezemihlaba nezezindlu kwiLawyers for Human Rights, uma abantu bakhe imijondolo, umasipala kumele afike nencwadi yenkantolo yokubasusa kuleyo ndawo. “Kodwa ngenxa yesimo semithetho yokuvalwa kwezwe, isimo asikuvumi lokho,” kusho uDu Plessis. Uthe okumele kwenzeke wukuthi basuswe emva kokuthi ukuvalwa kwezwe sekudlulile ngenhloso yokugwema ukuthintana nokusondelana kwabantu ngalesi sikhathi okungaba nengozi yokwandisa iCoronavirus.