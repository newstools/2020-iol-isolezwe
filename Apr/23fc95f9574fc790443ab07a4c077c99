Inhlangano esebenza namabandla nabaculi bokholo iWorld Gospel Powerhouse ibambisene neNational Lotteries Commissions KwaZulu-Natal, banikele ngezijumbane zokudla kuma-ward ayisithupha angaphansi komasipala Umdoni neRay Nkonyeni. Umsunguli wayo uNkk Zanele LaMbokazi Nkambule, uthe inhlangano ngeke isonge izandla ekubeni abantu belambile futhi bavaleleke emakhaya. “NjemaKhrestu, singamanxusa kaNkulunkulu ngakho abantu kumele bambone kithina uJehova. Singqongqoze eminyangweni ehlukene nakosomabhizinisi, abakwaLotto bakuzwile ukukhala kwethu basinika ukudla esikudlulisele kubantu bakuleli,” kuchaza uNkk LaMbokazi Nkambule. Ubonge noMnyango wezokuThuthukiswa koMphakathi kulesi sifundazwe ngokubambisana nenhlangano ukulekelela umphakathi ukwazi ukuxosha ikati eziko. Abemboni yamatekisi yososeshini abehlukene kulesi sifundazwe basaqhubeka nokwelula isandla ngokunikela ngokudla emphakathini odingayo, abasebenzela kuyo. NgoLwesithathu iNorth Beach and South Beach Tax Association inikele ngokudla emindenini engu-170 ehlala eMansel, eThekwini. Kanti usoseshini iGrange and Westgate, unikele ngokudla emindenini engu-200 ezindaweni ezine ezingaphansi kukaMasipala waseMsunduzi okuyiGrange, iFrance, iMpumelelo neNaperville. Usihlalo kasoseshini, uMnuz Nhlanhla Nkomo, uthe baxhumane nabaholi bomphakathi ababanike umkhombandlela ngemindeni ebifanele ukuthola ukudla. “Nathi njengemboni sishayekile njengoba kunalesi simo kodwa kubalulekile ukuthi sisize umphakathi ezikhathini lapho udinga khona kakhulu,” kusho uNkomo. Imenenja ehhovisini leSouth African National Taxi Council KwaZulu-Natal uMnuz Sifiso Shangase, income umsebenzi kasoseshini wokwelula isandla emphakathini. Khonamanjalo, kuvele ukuth isitolo iShoprite sesinikele ngokudla okungabiza uR6 million ezinhlanganweni ezingenzi nzuzo ezevile ku-80 selokhu kuqale uthaqa. Kanti izolo nosomabhizinisi waKwaXimba, uNksz Phe Khanyile umnikazi weKhanyile’s Supermakert, unikele ngokudla emphakathini waKwaXimba ngaseCato Ridge, entshonalanga yeTheku. Babalelwa kwabangu -20 abahlomule abahlala ezigodini ezehlukene okubalwa kuzo iNonoti, iBhobhonono, Mvini naKwaDenge. “Besihlomulisa abantu abadala naleyo mindeni enezingane eziningi ukubuyisela emphakathini esiwudayiselayo,” kusho uNksz Khanyile.