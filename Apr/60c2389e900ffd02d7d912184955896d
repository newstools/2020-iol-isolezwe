UMnuz Thembinkosi Sithole (65), udutshulwe ekhanda eseduze kwesibaya kwakhe ngoMsombuluko. Akwaziwa ukuthi udutshulwe ngubani. Isolezwe lithole ukuthi umufi udutshulwa nje, akukapheli isikhathi esingakanani ehlaselwe esemzini wakhe ngabantu abangaziwa kodwa bahluleka ukumdubula. Kuthiwa isibhamu abebezomhlasela ngaso asizange sisebenze, wabe esephuthaza umkhonto wakhe nokuyilapho abasolwa badla khona phansi. Yize ingaziwa imbangela yokubulawa kwakhe kodwa umthombo osondelene necala, uveze ukuthi esikhathini esingengakanani esedlule kunecala elangena enkantolo yenkosi kuyo le ndawo. Kuleli cala kwakusolwa izingane zikamufi ngokugasela komunye umuzi zifike zishaye umama wakhona ngoba zimsola ukuthi ushendezana noyise. Lwagcina luphelile lolu daba kwazise lo wesifazane nomufi baphika bama ngentaba ukuthi bayashendezana njengoba bobabili beshade nabanye abantu. “Kuyawudida ngempela umphakathi ukuthi kungani ebulewe umufi. Seziningi izinkulumo kodwa akwaziwa ukuthi ubani umbulali nokuthi kungani embulele,” kusho umthombo ocele ukungadalulwa. Okhulumela amaphoyisa KwaZulu-Natal uCaptain Nqobile Gwala, ukuqinisekisile ukuhlaselwa kwale nduna wathi kuphenywa icala lokubulala. “Kunecala lokubulala eliphenywa amaphoyisa aseKhombe. Ngokophenyo oselwenziwe, ngoMsombuluko ngabo-6 eMsamu kwatholwa isidumbu sowesilisa oneminyaka engu-65 sinenxeba lokudutshulwa esiphongweni. Wadutshulwa eseduze kwesibaya sakhe. Udaba lusaphenywa, akekho osaboshiwe,” kusho uCaptain Gwala. Imizamo yokuthola umndeni kamufi ukuba uphawule izolo ayizange iphumelele kwazise ucingo lwendodakazi kamufi beluvaliwe. Amaphoyisa anxuse noma ngubani onolwazi ngokuhlaselwa kukamufi ukuba axhumane nanoma yisiphi isiteshi samaphoyisa ukuze kuzoboshwa ababulali.