UNdunankulu waKwaZulu-Natal uMnuz Sihle Zikalala izolo, uthe kubantu abangu-587 abanaleli gciwane kulesi sifundazwe (lesi sibalo sesinyukele ku-617) abangu-383 abaseThekwini. Uthe ithimba lesifundazwe elibhekele igciwane belihlangene ngoLwesihlanu licubungula ukuthi isifundazwe simi kanjani ngaleli gciwane lathola ukuthi akuhambi kahle kudingeka ukuthi kuthathwe izinyathelo ezisheshayo zokunqanda ukusabalala kwegciwane. “Kubantu ababulewe yigciwane kuleli, abangu-21 abakwaZulu-Natal, abasebenzi bezempilo imiphumela yabo yokuhlolwa ikhombisa ukuthi abanaleli gciwane bangu-108. Ezibalweni zikazwelonke lesi sibalo senza u-18%. Zingu-83 iziguli ezilaliswe ezibhedlela ngenxa yaleli gciwane, ezintathu zisegumbini labagula kakhulu. Kuyaqapheleka ukuthi uhhafu weziguli ezinaleli gciwane zihleli ngazodwana emakhaya ukuze zingahlangani nabanye abantu,” kuchaza uZikalala. Izibalo ngokomasipala eKZN zikhomba ukuthi eMajuba bayisishiyagalombili abanaleli gciwane, eKing Cetshwayo bangu-11, kwiLembe bangu-26, Ogwini bangu-15, eMgungundlovu bangu-46, eMkhanyakude bangu-21, eMzinyathi babili, oThukela bangu-19 , eZululand babili “Okuqaphelekayo ukuthi eThekwini baningi abantu abangayishayi mkhuba imithetho ebekiwe kathaqa. Enkabeni yedolobha uthola abantu behla benyuka singekho isidingo esiphuthumayo esibakhiphe emakhaya, nezimoto ziningi. Intsha ihamba ngamaqoqo ezitaladini ayiqhelelani, le ndlela yokuziphatha kumele iphele. Abantu abayeke izinkolelo-ze zokuthi leli gciwane lingena abohlanga oluthile nabahlala ezindaweni ezithile,” kuxwayisa uZikalala. Uthe ithimba elihlola nelikhomba abanegciwane lizongena umuzi nomuzi. Abahloliwe kwatholakala ukuthi banegciwane bazohlaliswa ezikhungweni. Emarenki amatekisi, ezinxanxatheleni zezitolo nakuyo yonke imizila yezithuthi zomphakathi kuzoba nezikhungo ezingumahamba nendlwana zokuhlola. Emijondolo kuzokwenziwa uhlelo lokubulala amagciwane. Konke lokhu uthe kuzoqala namhlanje. Uthe bazoqinisa nezivimbamgwaqo ezihlanganisa amaphoyisa, amaphoyisa omgwaqo, umbutho wezokuvikela nomnyango wezokuthutha ukuqinisekisa ukuthi abantu ababi ngaphandle kwamakhaya abo kungenasidingo. UNgqongqoshe wezeMpilo KwaZulu Natal, uNkk Nomagugu Simelane-Zulu, uthe kubonakele ukuthi bantu abanaleli gciwane okumele ngabe bahlala ngokuhlukana nabanye abantu emakhaya baze balulame bayaphuma bahlangane nabanye abantu. Yingakho kuthathwe isinqumo sokuthi abazotholakala ukuthi banaleli gciwane manje bazohlala ezikhungweni baphume sebeluleme. UNkk Simelane-Zulu ubuye wacacisa ngodaba lwezibhedlela ezimbili ezimise ukwamukela iziguli, iNetcare St Augustine’s neKingsway wathi uphenyo ngazo alukapheli. Uthe eSt Augustine’s ibhilidi ebelisebenza ukuhlanza izinso nokuyilona kuphela ebelisebenza ngoba isibhedella besithe abanaleli gciwane abakaze bangene kulo kodwa nalo selivaliwe ngenxa yokuthi kunabantu abayisikhombisa abalisebenzisayo okutholakale ukuthi banaleli gciwane. “Isibhedlela sisitshele ukuthi kuzomele sithole enye indawo esizokwenzela kuyo lolu hlelo ngoba ngeke lumiswe ngoba zincane izibhedlela ezilwenzayo. Okunye okuzoqiniswa indaba yezimakethe lapho abantu bengawugcini khona umthetho wokuqhelelana, kuzobekwa umgomo wokuthi kube nabantu abathile abaphakathi bathenge baphume bese kungena abanye,” kusho uNkk Simelane-Zulu. Uthe ukuhlolwa kuzoqala ngezindawo okubonakala sengathi i gciwane lisabalala kakhulu kuzo.