Izakhamuzi zithi lokhu sekubeke impilo yazo engcupheni njengoba kugqugquzelwa inhlanzeko ukulwa nokubhebhetheka kwegciwane iCorona. Ilungu lomphakathi kule ndawo elicele ukungadalulwa, lithe bayaphoqeleka ukuya kowakha emihosheni amanzi bawaphuze engcolile baphinde bawashe ngawo. “Kuthiwe asihlale emakhaya singaphumi, sigeze izandla siqinisekise inhlanzeko.  Uhlanzeka kanjani ungenawo amanzi? Asinawo ngisho awokuphuza, siwakha emihosheni ukuze sikwazi ukupheka. Sinovalo kakhulu ke ngoba kunalesi sifo,” kusho ilungu lomphakathi. Lithe izigodi ezisondelene nale ndawo elibale kuzo esaseShane neMhlazane azinayo inkinga yamanzi selokhu kwahlasela isomiso. “Uma linile kuqhuma iziphethu ngisho emagcekeni emizi yabantu okukhombisa ngokusobala ukuthi amanzi sinawo angadonswa phansi. Lokhu kukhombisa ngokusobala ukuthi ukufakwa kwamaloli aletha amanzi endaweni kwenzelwe ukuthi kudle abathile ngoba phela isomiso okwakukhalwa ngaso sesingcono.” Ikhansela uMnuz Mbangiseni Yengwa, likuqinisekisile ukuthi abantu abanawo amanzi. “Amanzi aphela ngo-Okthoba kufa injini ewadonsa phansi. Umasipala wagcina uyithumele ukuthi iyolungiswa. Sengizame kaningi ukuxhumana nawo ukuze kusheshiswe,” kusho uYengwa. Okhulumela uMasipala waseMzinyathi uNksz Nomonde Nzimakwe, uthe zikhona izinhlelo zokubhekana nenkinga yamanzi eMvoti. “KunoR 2.8 million wesikhwama esibizwa nge-Massification Project Fund ebhekele ukwenza noma yimuphi umsebenzi. Umkhandlu unqume ukufaka izinjini ezidonsa amanzi ezindaweni ezinhlanu kuMasipala waseMvoti okubalwa nayaseNseleni,” kusho uNksz Nzimakwe. Udaba lwamanzi luyinkinga kubona bonke omasipala abangaphansi koMzinyathi okubalwa kubo uMasipala waseNquthu nowaseMsinga. UNksz Nzimakwe uthe angu-450 amathangi amanzi athunyelwa uMnyango wezokuBusa ngokuBambisana njengoba kuhlasele iCorona. “Omasipala abathathu okunguMsinga, iNquthu nowaseMvoti bazothola amathangi angu-67 umasipala ngamunye. UMasipala waseNdumeni uthole angu-30, angu-12 azofakwa emarenki angu-30 anikezwe amakhosi,” kusho uNksz Nzimakwe. Uthe angu-170 azobekelwa ukubhekelela izinhlelo zentwasahlobo kanti azophinde abekelwe ukuthi aphuthunyiswe ezindaweni azodingeka kuzo.