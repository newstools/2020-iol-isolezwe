SEKUQUBUKE uvalo emndenini waseMlaza emuva kokuthi kutholwe ukuthi kunamalungu awo amathathu aneCoronavirus. Amalungu amathathu alo mndeni atholakale eneCovid-19 kubalwa kuwo nomfundi ofunda uGrade 9 kwesinye sezikole zakule ndawo. Ilungu lomndeni elikhulume naleli phephandaba elingeke lidalulwe ukuze kuvikelwe umndeni, lithi umndeni wabo usukhishwe omakhelwane inyumbazane ngoba besaba ukuthi bazobathelela ngaleli gciwane. Leli lungu lithi udadewabo onguthisha kwesinye sezikole eSiphingo waphathwa umkhuhlane ngaphambi kokuthi kuvalwe izikole. “Walaliswa esibhedlela ngenxa yawo lo mkhuhlane, odokotela bathi unesifuba somoya okuyinto abengenayo nakho lokho kwasimangaza kodwa sanganaka. “Wadedelwa esibhedlela wanikezwa isifutho nezinye izinto zesifuba somoya. “Ngemuva kosuku ebuyile wacinana esifubeni wangakwazi ukuphefumula, izinsiza zokuphefumula ayebuye nazo zangamsiza samphindisela esibhedlela. “Ngeledlule sitshelwe ukuthi uneCovid-19 kwamele siyohlolwa sonke ekhaya,” kusho ilungu lomndeni. Lithe yize bebethukile kodwa kubo ubengekho umuntu onezimpawu ezichazwa njengezaleli gciwane, bonke bebephila kahle. Uqhube wathi izimoto zoMnyango wezeMpilo zitheleke kubo zikhanyise amalambu, abantu abaningi elokishini basala bebuzana ukuthi kwenze njani, abasebenzi bezempilo baphuma sebegqoke okokuzivikela. “Kuthathwe igazi kithina sonke ekhaya. Kwadlula izinsukwana basishayela ucingo bathi imiphumela ikhomba ukuthi abantu abathathu ekhaya bathelelekile, umfana oneminyaka ewu-14 ofunda uGrade 9 , namanye amalungu amabili omndeni. “Ngesikhathi izimoto zomnyango sezibuya okwesibili omakhelwane bese behlahle amehlo befuna ukwazi ukuthi kwenze njani. “Babodwa abathatha ama-video, abanye sebesho ukuthi sinaleli gciwane ngoba bebona abebephuma ezimotweni begqoke izinto zokuzivikela. “NgoLwesihlanu, bathathwa okuthiwe banaleli gciwane, ngoMsombuluko kuthiwa elinye ilungu alinalo leli gciwane okusho ukuthi izimoto zisazobuya futhi. “Sijabulile ngokuthi basisukumele phezulu isimo kodwa izimoto zabo nendlela abebegqoke ngayo beyikhombisa noma ngubani ukuthi kulo muzi kunesifo esinzima. “Kumanje omakhelwane abasafuni nokusondela kithi, asazi ukuthi abazusisola yini ngokuthi sizobathelela. “Engifisa ukukutshela umphakathi ukuthi lesi sifo sikhona futhi akusona esabebala elithile kuphela, abantu abaqaphele,” kuphetha ilungu lomndeni. AboMnyango wezeMpilo kuzwelonke, okuyibona abaqinisekisa imininingwane yabahaqwe yiCovid-19, kushaye isikhathi sokushicilelwa bangakaphawuli ngalolu daba. Izolo ungongqoshe wezeMpilo uDkt Zweli Mkhize uthe sebebahlanu asebebulawe yiCorona kuleli, kanti kulabo ubale nowesifazane waseMlaza oneminyaka ewu-46.