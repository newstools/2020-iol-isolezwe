UMnuz Sfiso Ngidi (27) udutshulwe kaningi ngabasolwa ababili abangene endlini ehleli nomndeni wakhe ngeSonto ebusuku bamdubula maqede babaleka. Umfowabo kamufi, uMnuz Lungelo Ngidi, uthe basathukile namanje ukuthi kungani ebulewe. “Besihlezi naye endlini namanye amalungu omndeni ngesikhathi kungena abantu esingabazi, abafike bakhahlela isicabha. Bangena endlini baqonda kuyena babe sebemdubula bobabili. Baqede ukumdubula baphuma. Asifuni ukuqamba amanga sesihlala sithuka ubala siwumndeni njengoba singazi noma nathi bazobuya basihlasele yini kwazise asazi kungani bembulele,” kusho uNgidi. Elandisa Isolezwe uthe umfowabo bebengazi ukuthi unezitha noma kukhona abafuna ukumbulala njengoba ebengumuntu ozisebenza ngokukhanda izimoto. “Alukho thina esiwumndeni esingathi simazela lona ngoba ubengumuntu ohamba ekhandela abantu izimoto, ubezisebenza,” kusho uNgidi. Uthe bayafisa amaphoyisa abophe abasolwa. Okhulumela amaphoyisa KwaZulu-Natal, uCaptain Nqobile Gwala, uthe amaphoyisa aseNanda avule icala lokubulala elisaphenywa. “Amaphoyisa asathungatha abasolwa ngecala lokubulala, uphenyo lusaqhubeka,” kusho uCaptain Gwala. Amaphoyisa anxuse ongaba nolwazi ngokuhlaselwa kukamufi ukuba balethe ulwazi olungasiza amaphoyisa.