UNGQONGQOSHE woMnyango wezeMpilo kuleli uDkt Zweli Mkhize usememezele ukuthi sesinyukele ku-2 783 isibalo sabantu osekuqinisekisiwe ukuthi baneCovid-19 kuleli kanti isibalo sabashonile sesinyukele ku-50. Lokhu kusho ukuthi isibalo sabathelelekile sinyuke ngo-178 kuleso ebesimenyezelwe ngoLwesine. NgoLwesine isibalo sabathelelekile sinyuke ngo-99 kuphela kodwa esabashonile sanyuka ngo-14. As at today, the total number of confirmed #COVID_19 cases in South Africa is 2783. pic.twitter.com/cBQs3KgvSo Umnyango WezoBulungiswa nokuHlunyeleliswa Kwezimilo ngoLwesihlanu nawo udalule ukuthi sinyukele ku-94 isibalo sabasebenzi basemajele abathelelekile. Okhulumela lo mnyango uMnuz Singabakho Nxumalo uthe abasebenzi abawu-9 abatheleleke kamuva abaseKutama Sinthumule Private Facility eLimpopo, eWarmbokveld eWestern Cape kanye nasemajele ase-East London naseWorcester. INingizimu Afrika isosukwini lwesi-22 lokuvalwa kwezwe kulandela isimemezelo sikamengameli Cyril Ramaphosa sokulula isikhathi sikathaqa ngamasonto amabili ngeledlule. Khonamanjalo, inhlangano ebhekelela umnotho wase-Afrika, i-UN Economic Commission for Africa (UNECA) isixwayise abaholi bezizwe ukuthi iCovid-19 ingase ibulale abantu abawu-300 000 emazweni ase-Afrika. Le nhlangano icele ukuthi anikelelwe ngo$100 billion amazwe ase-Afrika ukumelana naleli gciwane. Njengamanje basabalelwa ngaphansi kuka-20 000 abantu abahaqwe yiCovid-19 emazweni ase-Afrika, kanti emhlabeni jikelele bawu-2 million asebethelelekile. IWorld Health Organization (WHO) ngoLwesine ithe kungenzeka kutheleleke ababalelwa ku-10 million emazweni ase-Afrika ezinyangeni ezintathu kuya kweziyisithupha ezizayo.