URamaphosa ukusho lokhu kade ekhuluma nabezindaba emuva kokusabalala nokugxekwa kukaNkk Ndabeni-Abrahams ezinkundleni zokuxhumana abantu bebuza ukuthi kanti uthaqa awubathinti yini ongqongqoshe njengoba bekwazi ukuphuma beyovakashela abangani babo ekubeni abantu kuthiwa abahlale emakhaya. Isithombe esifakwe sabuye sasuswa ngokushesha ngenxa yokugxekwa, besinombhalo obuthi uNkk Stella Ndabeni, kade evakashele emzini kaManana wafike wadla isidlo sasemini. Enkulumeni evezwe bukhoma kwi-eNCA uRamaphosa uthe: “Sengimcelile ungqongqoshe ukuba azongichazela ngesithombe esivele ezinkundleni zokuxhumana. Njengoba ningibona ngilapha yingoba ngizosebenza, uma ngiqeda ngeke ngiye emzini womngani wami noma ngiyovakashela isihlobo noma usisi wami. Ngizoya ekhaya. Kusemqoka ukuba sonke sigcine imiyalelo.” Inhlangano kaManana, iMduduzi Manana Foundation, izolo ithumele isitatimende kwabezindaba lapho ebeziphendulela evikela nokufika kukaNkk Ndabeni-Abrahams kwakhe. Uthe ngeSonto ufonelwe nguNkk Ndabeni-Abrahams emazisa ukuthi kunabafundi abasebenza ohlelweni lwezokuxhumana kwezobuchwepheshe (Digital Service) abebedinga izifonyo, amagilavu nezibulalimagciwane okuyizinto inhlangano yakhe enikela ngazo. Uthe ube esecela uNkk Ndabeni-Abrahams ukuba afike emzini wakhe azolanda zinto azidingayo. Uthe ufike nje vele umndeni wakhe ubunesidlo sasemini okuyilapho acele khona ungqongqoshe ukuba azodla, angaphumi engadlile. Umhlaziyi wepolitiki, uMnuz Lukhona Mnguni, uthe uRamaphosa kuzomele amthathele izinyathelo ngempela ungqongqoshe. “Abantu abajwayelekile kuleli kumele balandele umthetho kodwa labo abanegunya bona benze noma yikanjani ngokukhululeka? Kumele nabo bazibophezele kulokhu okubekiwe,” kusho uMnguni Ngokusho kukaMnguni lokhu osekushiwo uManana esitatimendeni kubukeka kuyinto aseyicabange ngemuva kokuba ekhulume nabanye bomsakazo ngalesi sithombe. KwiTwitter nakwiFacebook abantu bebekhwela bedilika kuManana noNkk Ndabeni-Abrahams bethi benza noma yikanjani ngoba beyizikhulu. Abanye bebelibeka ngembaba ukuthi ungqongqoshe kumele ahoxe esikhundleni uma ehluleka ukulandela imithetho kathaqa. 