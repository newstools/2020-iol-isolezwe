Uthe ukuvuma kwakhe ukukhokha kusho ukuthi usengumuntu osefana nogwetshiwe. Uqhube wathi ubenikwe amasamanisi okuba avele enkantolo ePitoli ngoMeyi 22 nonyaka, wabe esekhokha inhlawulo kaR1 000. UNkk Ndabeni-Abrahams uyikhokhe ngoLwesibili le nhlawulo. Ungqongqoshe wephula imithetho kathaqa ngesikhathi evakashela emzini wowayeyiphini likangqongqoshe wezemfundo ephakeme, uMnuz Mduduzi Manana. Wathathwa isithombe ehlezi noManana nabanye kudliwa ngo-Ephreli 5 nonyaka. Isithombe safakwa nguManana kwi-Instagram yakhe kodwa washesha wasisusa. Ngokusho kukaManana, ungqongqoshe waya emzini wakhe eyolanda izimpahla zokuvikela ezazidingwa ngabafundi. I-NPA iveze ukuthi ukuvakashela kwakhe kwakungeyona ingxenye yomsebenzi obalulekile njengoba kunothaqa ezweni. UMengameli Cyril Ramaphosa wammisa emsebenzini izinyanga ezimbili uNkk Ndabeni-Abrahams. Kweyodwa inyanga ngeke ahole. Waphoqwa nokuthi axolise esizweni okuyinto ayenza nge-video.  