Isidumbu sokuqala sitholwe emijondolo yaKwaDabeka ngeSonto. Okhulumela amaphoyisa KwaZulu-Natal, uCaptain Nqobile Gwala, uthe kutholwe isidumbu sowesilisa ebulewe endlini. “Amaphoyisa aKwaDabeka avule icala lokubulala emuva kokuba kutholwe isidumbu sowesilisa endlini enezibazi zokushaywa emzimbeni nomlenze wakhe uphukile. Imbangela yokubulawa kwakhe ayaziwa, kusaphenywa,” kusho uCaptain Gwala. Kwesinye isigameko sangoMgqibelo amaphoyisa athole isidumbu sowesilisa sesonakele. Umufi ubeboshwe izandla nezinyawo ngocingo. “Amaphoyisa asePhoenix aphenya icala lokubulala emuva kokuba ebizwe eWoodview Park. Athole isidumbu sowesilisa sesonakele. Izandla nezinyawo zikamufi beziboshwe ngocingo. Imbangela yokubulawa kwakhe ayaziwa, kusaphenywa,” kusho uCaptain Gwala. Amaphoyisa anxusa abangaba nolwazi ngokubulawa kwabo ukuba babikele noma yisiphi isiteshi samaphoyisa. 