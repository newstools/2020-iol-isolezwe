UMnuz Mandla Shabangu uNobhala weDenosa KwaZulu-Natal, uthe uma kungaqhubeka kube khona ezinye izibhedlela ezizimele ezimisa ukwamukela iziguli njengoba kwenzekile esibhedlela iNetcare St Augustine's neKingsway, iziguli zizogcina seziya ezibhedlela zikahulumeni nazo ezingeke zikwazi ukumelana nomthamo omkhulu. EKingsway ngeledlule kumiswe ukwamukelwa kweziguli ezintsha kulandela ukuthi kutholakale ukuthi isiguli nabasebenzi bezempilo abangu-10 banaleli gciwane. “Sikhathazekile ngokuthi umnyango akubonakali ukuthi unalo isu lokuthi uzobhekana kanjani nomthamo weziguli ezizogcina sezingena ezibhedlela zawo ngenxa yokuthi izibhedlela ezizimele zimise ukwamukela iziguli. Ezibhedlela zikahulumeni abasebenzi bayashoda kulesi sifundazwe, abekho abasebenzi abaqashiwe ukuze babhekane negciwane i-Corona. Umnyango ufuna amavolontiya. Kula mavolontiya kukhulunywa ngabantu asebathatha umhlalaphansi ekubeni sizwa kuthiwa leli gciwane limandla kubantu abadala ngenxa yokuthi basuke benezifo ezingamahlalakhona. Abahlengikazi abangasebenzi nabanye abaneziqu zezempilo bayaxhashazwa uma kungathiwa abavolontiye ekubeni ikhona imali yenhlekelele ebingasetshenziswa baqashelwe isikhathi senhlekelele. Ezinye izifundazwe zenze njalo kodwa KwaZulu-Natal kufunwa amavolontiya abantu abangenasivumelwano abasisayinayo,” kusho yena. Unobhala weNehawu uMnuz Zola Saphetha uthe ukwanda kwabasebenzi bezempilo abatheleleka ngegciwane kudalwa ukushoda kwezimpahla zokuzivikela osekunesikhathi bekhala ngakho. Uthe uma lolu daba lungalungiswa iNingizmu Afrika izozithola isesimeni esifanayo nesase-Italy lapho abasebenzi bezempilo ababalelwa ku-17 000 bethelelekile okuholele ekutheni kushode abasebenzi ngoba abasebenzi bezempilo abaningi bebengasakwazi ukusebenza. Usihlalo wekomiti lezempilo esiShayamthetho saKwaZulu-Natal, uNkk Nomakiki Majola, uthe ukwanda kwabasebenzi bezempilo abatheleleka ngaleli gciwane ezibhedlela ezizimele kuvusa umbuzo wokuthi ngabe iyalandelwa yini imithetho ehambisana nokulawulwa kwezifo ezithathelanayo kulezi zibhedlela, uma ilandelwa pho kungani kube nabantu abaningi kangaka abathelelana ngegciwane lisabalale kuze kufinyelelwe ekutheni kuvalwe isibhedlela ukuze lilawulwe? “Okuyinkinga wukuthi abasebenzi bezempilo bathi beqashwe yizikhungo zezempilo zikahulumeni ngokugcwele, babambe itoho ezibhedlela ezizimele. Uma sekukhona othelelekile kuba nzima ukuthola ukuthi ngobani abathintane naye,” kusho yena UNdunankulu waKwaZulu-Natal, uMnuz Sihle Zikalala uthe abasebenzi abasemkhakheni wezokugcinwa komthetho nowezempilo bazosebenzisana ukuze kunqandwe ukusabalala kwegciwane nokuthi kubhekwane nomthamo omkhulu weziguli ongase ube khona.