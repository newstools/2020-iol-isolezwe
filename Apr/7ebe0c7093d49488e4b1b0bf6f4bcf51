UNgqongqoshe wezokuThuthukiswa koMnotho, ezeMvelo nezokuVakasha KwaZulu-Natal, uNkk Nomusa Dube-Ncube, kulindeleke ukuthi amemezele maduze izinhlelo ze-One Stop Business Portal. Kulezi zinhlelo uzomemezela ukuthi bazotakulwa kanjani labo somabhizinisi iningi labo abaziphilisa ngokudayisa. UNkk Dube-Ncube ugcizelele esitatimendeni ukuthi izinhlelo zokubatakula ngeke zicheme njengoba kuzohlomula abasemadolobheni, emakhaya nasemalokishini ngokulingana. Ubale imifelandawonye, abadayisi basemgwaqweni nabanikazi bezipaza athe yibona abazohlomula kulezi zinhlelo. Echaza ngalezi zinhlelo okhulumela umnyango, uMnuz Ndabezinhle Sibiya, uthe osomabhizinisi abancane sebengaqala ukubhalisa nokufaka izicelo kulolu hlelo. Uveze ukuthi ungqongqoshe usazocacisa kahle kuleli sonto ukuthi bazosizwa kanjani labo somabhizinisi. Njengoba ngesonto eledlule kumenyezelwe ukuthi osomabhizinisi abancane okubalwa abadayisi basemgwaqweni sebengabuyela emsebenzini ngalesi sikhathi sikathaqa, uSibiya uthe batholile ukuthi kusekhona izinselelo. “Ungqongqoshe usetholile ukuthi abanye abadayisi abakwazanga ukubuyela ngenxa yokuthi abanayo impahla. “Kunesivumelwano esizosayinwa phakathi kwebhange iThala nenhlangano yabadayisi basemgwaqweni iHawkers Association. Lesi sivumelwano sizokwenza ukuthi kube nokusebenzisana ukusiza ohlelweni lweKwaZulu-Natal Bulk Buying and Warehousing, lapho abadayisi bezokwazi ukuthenga izimpahla eziningi ngentengo ephansi. Sizoqinisekisa ukuthi labo badayisi bathola izindawo lapho bezothenga khona lokhu abakudayisayo. Lokhu kuyimizamo yokuvuselela umnotho wasemalokishini nowasezindaweni ezisemakhaya. Esikutholile ukuthi uma bethenga ngale ndlela kwezinye izindawo, kubiza kakhulu,” kuchaza uSibiya. Uthe osomabhizini abancane bashayeke kakhulu, ekubeni nabo baneqhaza emnothweni wesifundazwe. Uthe zisazomenyezelwa izindawo lapho kuzogcinwa khona izimpahla eziningi ezizosetshenziswa ngosomabhizinisi abancane ohlelweni lweBulk Buying and Warehousing. Ugcizelele ukuthi yize lezi zinhlelo zisungulwe ngenxa yeCoronavirus, zizoqhubeka nasezinyangeni ezizayo ukusiza osomabhizinisi abancane. Abafuna ukungena ohlelweni lokutakulwa kosomabhizinisi abakhahlamezeke ngenxa yobhubhane, bangangena kwi-website ethi: www.tikzn.co.za/support-desk noma bathumele imininingwane yabo ngoWhatsApp enombolweni ethi 063 6921634.