Ezikoleni ezingaphezu kuka-200 esezigqekeziwe zacekelwa phansi KwaZulu-Natal kusuka kuqale uthaqa, kweziningi kwebiwa ukudla. Lokhu kushiwo uMnuz Kwazi Mthethwa okhulumela uMnyango wezeMfundo esifundazweni. Yize ethi bayakujabulela ukusebenzisana nomphakathi obabikela ngalezi zigameko, uNgqongqoshe woMnyango uMnuz Kwazi Mshengu ukhathazekile ngokuthi kwebiwa kakhulu ukudla. “Kuyasikhathaza ukuthi kunabantu abagqekeza izikole beyokweba ukudla kuphela. Yize kwezinye izikole kwebiwa amakhompyutha nezinye izimpahla zesikole, kuyaphawuleka ukuthi ukudla kwebiwa kakhulu,” kusho yena. Uthe lesi simo siyakhathaza ngoba uma kuvulwa izikole kunabafundi abazobhuqwa yindlala njengoba abanye bethembele ohlelweni lomnyango lokuphakelwa ezikoleni. Kwenzeka lokhu nje, sesifinyelele kwabayisishiyagalolunye isibalo sababoshwe ngezinsolo zokucekela phansi izikole esifundazweni. UMshengu uthe sekuboshwe abayisikhombisa kusuka ngeSonto eledlule kuya kuLwesibili. Uncome umphakathi osiza ngokubikela amaphoyisa nomnyango ukuze kuboshwe abasolwa. Abanye ababili baboshwe emasontweni amabili edlule. Ezikoleni esezicekelwe phansi kubalwa iBambazi High eBergville lapho kushiswe khona amakilasi nempahla. Namanje asikaziwa isizathu sokushiswa kwalesi sikole. Esehlakalweni sakamuva kugqekezwe eThekwini Primary KwaMashu kwebiwa ama-laptop, ama-tablet angaphezu kuka-50 nezinye izimpahla zesikole. Lesi sikole esakhiwe ngobuchwepheshe obusezingeni eliphezulu, sisanda kuvakashelwa uMshengu ngesikhathi kuvulwa amakilasi amasha ngoFebhuwari. Akusona lesi sifundazwe kuphela esimiswe kabi ngamasela ezikoleni. UNgqongqoshe weMfundo eyiSisekelo uNkk Angie Motshekga, uthe sezingaphezu kuka-400 kuzwelonke izikole esezicekelwe phansi. Kulezi zikole kubalwa nezintathu ezishiswe eGauteng emasontweni amabili edlule. UNkk Motshekga uthe sekuboshwe abasolwa abangaphezu kuka-44 eGauteng, wanxusa umphakathi ukuthi uqhubeke nokuqapha izikole. “Lezi zigameko zithikameza imfundo nekusasa lezingane. Siyathemba ukuthi amaphoyisa azoqinisa isandla ukujezisa lezi zigilamkhuba,” kusho uNkk Motshekga.