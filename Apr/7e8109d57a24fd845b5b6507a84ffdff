UNgqongqoshe woMnyanyo wezokuThutha kuleli, uMnuz Fikile Mbalula, izolo umemezele izinguquko ezintsha mayelana nokulayisha kwamatekisi emva komhlangano nemboni. UMbalula uthe amatekisi asengakwazi ukulayisha abagibeli abagcwele uma bonke bezobe befake izifonyo. Uthe uma kuwukuthi abagibeli kabanazo izifonyo, itekisi ingalayisha * -70%, wabagibeli okusho ukuthi itekisi elayisha 15, isizolayisha abagibeli abangu-10, kuthi elayisha abangu-22, yona ilayishe abangu-15. UMbalula uthe alikho itekisi elizovumeleka ukulayisha abagibeli uma sekushaye ihora leshumi ekuseni. “Amatekisi azosebenza kusukela ngo-5 ekuseni kuze kushaye * -10, bese eyama, aze abuye ntambama ngo-4 kuze kushaye * -9 ebusuku,” kusho uMbalula. Uthe abashayeli kumele benze isiqiniseko sokuthi bonke abagibeli banazo izifonyo nokuthi amatekisi afuthiwe ngama-sanitizers ngaphambi kokuthi alayishe. UMbalula uthe bazosingatha iTaxi Indaba lapho bezoxoxa khona ngezinto eziningi kubalwa nehlelo lokuxhasa imboni. “Njengoba nazi imboni iyona kuphela engaxhasiwe nguhulumeni, yingakho sithi lolu daba kumele siluxoxe kahle,” kusho uMbalula. Unxuse imboni ukuba ihloniphe imibandela ebekiwe. Uthe ezokuthutha zomphakathi yizona ezibhebhethekisa kakhulu igciwane. UMbalula uthe akekho onesiqiniseko sokuthi ngemuva kwezinsuku ezingu-21 leli gciwane lizobe selinqotshiwe. Uthe asikho isidingo sempi neziteleka. “Uma bethi osomatekisi bazoteleka ngizophoqeleka ukuthi ngifake amabhasi bese beyaqala bewayadubula,” kusho uMbalula. Uthe okwamanje uhulumeni akanazo izinhlelo zokunxephezela imboni. Lezi zinguquko zakamuva zibonakala ziyivuna imboni njengoba phambilini uhulumeni kade ethe amatekisi kumele alayishe * -60%, wabagibeli. Okhulumela iSantaco kuzwelonke, uMnuz Tabisho Molelekwa, uthe nakuba bezijabulela izinguquko ezintsha mayelana nokulayisha abagibeli kodwa impi yabo ayikapheli. “Impumelelo yethu enkulu izoba sekutheni sithola isinxephezelo kuhulumeni njengoba silahlekelwe yimali eningi kade silayisha abagibeli abangaphelele,” kusho uMolelekwa. Uthe ngosuku imboni ibilahlekelwa yimali engaphezu kukaR20 million ngokulayisha abagibeli abangaphelele. UMolelekwa uthe nakuba uhulumeni ethi sebengakwazi ukulayisha imoto igcwale kodwa abakukhuthazi lokho ngoba kabanaso isiqiniseko sokuthi abagibeli bazobe befake izifonyo eziphephile. “Thina sibona * -70%, kuyiwona ophephile ngoba uyakuqinisekisa ukuthi abagibeli bazobe begqagqene uma behleli emotweni. “Kungcono ukwenza into ephephile kunokuthi sizisole ekugcineni ngokubhebhethekisa igciwane sijabulela ukuthi silayisha abagibeli abagcwele,” kusho uMolelekwa. Le mibandela emisha izoqala ukusebenza ngoMgqibelo sekudlule isikhathi sokuholwa kukadekle ngo-Ephreli 5, okwamanje amatekisi asasebenza usuku lonke kusukela ngo-5 ekuseni kuze kushaye * -8, ebusuku. Zikhona nasezimotweni ezincane izinguquko njengoba manje sezingalayisha abantu ababili, babe bathathu ngomshayeli njengoba phambilini kade kuba umshayeli nomuntu oyedwa. Amabhasi alayisha abagibeli abangaphezu kuka-22, wona asavaliwe ukusebenza ngaphandle uma ethutha abagibeli abenza umsebenzi obucayi abasuke beya noma bephuma emsebenzini. Nezimoto ezisuka kwesinye isifundazwe ziye kwesinye nazo zisavaliwe.