“Kusemqoka ukuthi uhulumeni angenelele alekelele abantu ukuthi bagcine imisebenzi yabo namabhizinisi abhekene nezinkinga athole ukwesekwa,” kusho okhulumela umnyango kaMboweni esitatimendeni izolo. Ngenyanga edlule uMboweni wathi kunezinhlelo zokulekelela ngokwezimali amabhizinisi ahambisa kahle ngokukhokha intela, nokusiza abasebenzi bawo abahola kancane. “Selokhu kwamenyezelwa ukuvalwa kwezwe isimo somnotho sibe sesimeni esibi. UMnyango weziMali nabakwaSouth African Revenue Service (Sars), bathole izicelo eziningi zabantu abadinga usizo namabhizinisi amakhulu anenkinga yemali,” kusho isitatimende. Umnyango uthe uyakuqonda ukuthi ukulekelela okwesikhashana akuzange kusize ngokwenele, ikakhulukazi njengoba isikhathi sikathaqa sibuye sengezwa. Uthe isimemezelo esisanda kwenziwa nguMengameli Cyril Ramaphosa yisona esizolekelela ukuba kutakulwe abantu bezwe namabhizinisi. “Ukusiza amabhizinisi manje kuzosiza ukuba umnotho wethu ume kahle ukwazi nokuvuka uma ubhubhane seludamba. Uma amabhizinisi ezoma ngalesi sikhathi esinzima lokhu kuzobeka umnotho wethu esimeni esihle.” Kulindeleke ukuthi amabhizinisi abewuthobela umthetho wentela ehliselwa intela ngemali ezofinyelela kuR70 billion. Phakathi kwezindlela zokulekelela kubalwa lezi: * I-levy yokuthuthukiswa kwamakhono: Kusukela ngoMeyi 1, 2020 kuzoba nokuxegiselwa izinyanga ezine kwe-levy yokuthuthukiswa kwamakhono. Lokhu kuzolekelela ngemali engaba wuR6 billion. * Ukubuyiselwa kwentela kwabamabhizinisi amancane. * Ukuhlehliswa kokukhokha kwentela etshwaleni nakugwayi kokubili okusamisiwe ukudayiswa. Lolu hlelo nalo kulindeleke longele osomabhizinisi imali engaba uR6 billion. Ngokomthetho ukushintshwa kwalezi zinhlelo ukuze zilekelele abantu bakuleli zishicilelwa zibe semthethweni ziqale kusukela ngoMashi 29. Kuzofakwa ngaphansi komthetho wezinhlekelele, kubhalwe nakwi-website yomnyango neyakwaSars ngo-Ephreli 30. Namhlanje ongqongqoshe abehlukene bazochaza ngezinhlelo zokutakula abahlwempu, osomabhizinisi nangoR500 billion omenyezelwe ngumengameli kuleli sonto.