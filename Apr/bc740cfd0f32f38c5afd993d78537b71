I-SAA inabasebenzi ababalelwa ku-4 700 kuthi iSA Express ibe nabalinganiselwa ku-700. Abasebenzi baseSA Express abakaze baholelwe ngoMashi nango-Ephreli emva kokuthi le nkampani ikhale ngokungabi namali. Uhulumeni ucele ukuthi i-UIF ingenelele kulolu daba ukuze abasebenzi bakwazi ukuba nemali. NgoLwesibili kumenyezelwe ukuthi iSA Express ifakwe ohlelweni lwesikhashana lwamabhizinisi angenayo imali, kolunye uhlangothi abasebenzi bakwaSAA bacelwe ukuthi basayine izincwadi zokudilizwa. Izolo iNumsa neSouth African Cabin Crew Association zidonse ngendlebe abasebenzi ukuthi bangalokothi basayine izinkontileka zokubadiliza. UNkk Phakamile Hlubi-Majola okhulumela iNumsa kuzwelonke, uthe izinyunyana zizoqhubeka nemihlangano yazo noNgqongqoshe wamaBhizinisi kaHulumeni, uMnuz Pravin Gordhan, ukuze kuqhanyukwe nezinhlelo zokutakula iSAA neSA Express ukuze kuqinisekiswe ukuthi lezi zinkampani aziwi. “Besixoxa ngezinhlelo zokuhlelwa kabusha kwalezi zinkampani emuva kweCoronavirus ngoba sikholwa wukuthi izinkampani zikahulumeni zizokwazi ukungenisa imali emnothweni. Asihambisani nohlelo lokuthi lezi zinkampani zithathwe njengezingenamali. Senza konke okusemandleni ukuvikela imisebenzi kwaSAA naseSA Express,” kusho uNkk Hlubi-Majola. Uthe uhulumeni ubamukela kahle ngakho ababhekele uhlelo lokutakula iSAA neSA Express abanalo ilungelo lokujaha ukuthi kudayiswe impahla yalezi zinkampani ngoba kusaxoxwa. I-South African Transport and Allied Workers Union (Satawu) nayo ithe ikholwa wukuthi lezi zinkampani zingatakulwa bese zenza imali ngakho iyaxoxisana nohulumeni ukuze kumiswe uhlelo oluziwisayo. Kuzokhumbuleka ukuthi uGordhan uthe azime izinhlelo zokudiliza abasebenzi kwaSAA, uye wangenelela odabeni lweSA Express ngokucela ukuthi i-UIF iholele abasebenzi.