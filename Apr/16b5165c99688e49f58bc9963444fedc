UCELA uxolo kubantu bakuleli uNgqongqoshe wezokuXhumana uNkk Stella Ndabeni-Abrahams ngokuphula imithetho kathaqa njengoba ebonakale esithombeni evakashele owayeyiPhini likaNgqongqoshe wezeMfundo uMnuz Mduduzi Manana bevela bedla isidlo sasemini. Njengoba isizwe sivaliwe izinsuku eziwu-21 abantu bavumelekele ukunyakaza uma beya emsebenzini (abavumelekile ukusebenza), ezitolo noma kudokotela. Akuvumelelikile ukuvakashelana phakathi kwabantu kanti uNgqongqoshe ubonakale kulesi sithombe edla nomndeni kaManana. “Bantu baseNingizimiu Afrika ngifisa ukuxolisa kuMengameli Cyril Ramaphosa, ikomidi longongqoshe elibhekene negciwane iCovid-19 kanye nabantu bakuleli bonke ngokuphula imithetho esiyibekelwe ukunqanda ukubhebhetheka kwaleli gciwane. “Ngihlangane noMengameli izolo (ngoLwesibili) ngemuva kokusabala kwesithombe ngisekhaya likaMnuz Mduduzi Manana ngesikhathi sokuvalwa kwezwe. Ngiyazisola ngalokhu futhi ngiyaxolisa kakhulu ngesenzo sami,” usho kanje kwi-video eshicilelwe ezinkundleni zokuxhumana. UMengameli Ramaphosa unikeze uNdabeni-Abrahams ikhefu emsebenzini izinyanga ezimbili, okuchaza ukuthi umisiwe ekusebenzeni. Uzohola umholo wenyanga eyodwa kuphela esasekhefini njengengxenye yesijeziso esivela kuMengameli. Uthola lesi sijeziso nje ezinkundleni zokuxhumana abantu bebuza ukuthi kanti uthaqa awubathinti yini ongqongqoshe njengoba bekwazi ukuphuma beyovakashela abangani babo ekubeni abantu kuthiwa abahlale emakhaya. Isithombe esifakwe nguManana ku-Instagram sabuye sasuswa ngokushesha ngenxa yokugxekwa, besinombhalo obuthi uNkk Stella Ndabeni, kade evakashele emzini kaManana wafike wadla isidlo sasemini. Enkulumeni evezwe bukhoma kwi-eNCA uRamaphosa uthe: “Sengimcelile ungqongqoshe ukuba azongichazela ngesithombe esivele ezinkundleni zokuxhumana. Njengoba ningibona ngilapha yingoba ngizosebenza, uma ngiqeda ngeke ngiye emzini womngani wami noma ngiyovakashela isihlobo noma usisi wami. Ngizoya ekhaya. Kusemqoka ukuba sonke sigcine imiyalelo.” 