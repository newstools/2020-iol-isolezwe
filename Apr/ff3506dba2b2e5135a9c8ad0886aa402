KUXWAYISWA esebeqale umkhuba wokwenza izinhlobo ezihlukene zotshwala emakhaya ngoba behlulwa wukuzithiba bangaphuzi, ngemuva komthetho wokuvalwa kokusebenza okujwayelekile kwezwe, ovimbela ukudayiswa kotshwala ezitolo. Ukuvalwa kotshwala kungenxa yomthetho oshayelwe ukunqanda ukubhebhetheka kweCorona. Isixwayiso sikhishwe ngemuva kokuthi abantu abaningi beveze izindlela ezihlukene zokugaya imfulamfula ezinkundleni zokuxhumana ezihlukene ezinjengeFacebook. Iningi labo lisebenzisa imvubelo yokuxova ujeqe, ama-aphula, uphayinaphu nodayi wokudla onemibala ehlukene. Yize kuyimfulamfula kodwa bakhona abakuteketisa ngokuthi iwayini, bakuqambe nohlobo lweziphuzo ezidakayo. Okhulumela amaphoyisa uBrigadier Vish Naidoo, uthe amaphoyisa amile kwelokuthi uma abantu beke batholakala bephuza uphuzo oludakayo behlangene bebaningi, kusho ukuthi bephule umthetho ohambisana nokusebenza kwezwe kule nkathi, futhi bazoboshwa Omunye wabahlale bezitika ngalolu hlobo lwesiphuzo esidakayo, owesabile kudalulwe igama lakhe, uthe njengamanje yena nabangani bakhe baphephela kulesi siphuzo. “Njengamanje siyishayile le mpahla. Uma sesiyiphuzile sidakwa ngendlela efanayo noma sisuke siphuze ubhiya. Ayikho into esizoyenza ngoba utshwala abudayiswa,” usho kanje. Kunabathengi asebekhononde ngokushoda kwemvubelo yokuxova ujeqe ezitolo eziningi selokhu kuvalwe ukugcaluza kwabantu ezweni ngemizamo yokunqanda iCorona. Ongoti bathi kuyingozi ukuphuza le ngxubevange yotshwala. Ungoti kwezokweluleka ngokudla uNkk Ella Mthethwa we-Ellegence Wellness, uthi maningi amathuba okuthi abantu abaphuza lolu hlobo lotshwala ibathole kalula iCorona. “Kuzona zonke izinhlobo zotshwala ezidayisayo, kunebhodi nethimba elihlola ukuthi bufanele yini ukuphuzwa lobo tshwala. Yize utshwala budaka kodwa kunesikalo esivumelekile yingakho buhlolwa. “Lokhu umuntu azenzela khona ekhaya akuhloliwe futhi nohlobo lwamakhemikhali akhiqizeka ngesikhathi benziwa akekho onesiqiniseko sokuthi afanele yini ukuphuzwa,” kusho uNkk Mthethwa. Eqhuba uthe yize kusetshenziswa izithako ezihlala zisetshenziswa emakhaya njenge-aphula, uviniga nemvubelo yokuxova ujeqe kodwa uma sekuxutshiwe, kwathonwa ndawonye ukuze kubile, akube kusafana nanjengoba umuntu esuke epheka ngakho. “Wukudla impela kodwa uma sekumuncu sekuhlale ndawonye kukhiqiza amakhemikhali angafani. Yilapho-ke osekudingeka khona ongoti abazokwazi ukuthi leyo nhlanganisela ikhiphani engenza muphi umonakalo emzimbeni womuntu. Ngabe lawo makhemikhali ayahambisana yini futhi afanele yini ukungena egazini lomuntu? Kuyenzeka izinto zikhiqize amakhemikhali angahambisani afike egazini lomuntu aphenduke ubuthi nokuyingozi enkulu,” kuchaza uNkk Mthethwa. Uthe amasosha omzimba awadingi ukuphazanyiswa nakancane ngalesi sikhathi ngenxa yesimo esibhekene nazo. “Lo mkhuhlane ufuna umuntu onamasosha aphilayo, kuyaziwa ukuthi utshwala obujwayelekile buyawaphazamisa amasosha omzimba, wubani owaziyo ukuthi lobu obugaywa ngale ndlela buzowenzani amasosha omzimba?”. Kunombiko okwiGoogle othi izakhamuzi zaseNingizimu Afrika zihamba phambili ngokucwaninga izindlela zokwenza utshwala emakhaya.