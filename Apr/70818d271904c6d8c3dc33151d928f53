Ejele e-East London kuneziboshwa eziwu-53 nezikhulu ezihaqekile eziwu-25. Okhulumela uMnyango wezokuHlumelelisa iziMilo, uMnuz Singabakho Nxumalo, uthe silokhu sikhule njalo isibalo sabatholakala neCorona emajele. Uthe sebeluqalile uhlelo lokusiza labo okutholakale ukuthi bahaqekile. “Njengoba isibalo sabantu abanegciwane sikhula, nathi sesiqalile ukuhlenga abahaqekile. Iziboshwa nezikhulu okutholakale ukuthi zine gciwane zigcinwe endaweni ethile khona ezikhungweni zethu ukugwema ukuthi ukubhebhetheka akuqhubeki,” kusho uNxumalo. Uthe amathimba abo ezempilo asebenza ubusuku nemini ukusiza abahaqekile. “Ngokusebenza ngokubambisana noMnyango wezeMpilo nezifundazwe, umnyango wethu usukhombe izibhedlela nezinye izikhungo zezempilo lapho kuzodluliselwa khona iziboshwa ezinegciwane. Kuzokwenziwa isiqiniseko sokuthi ngesikhathi lezi ziboshwa zisuswa lapho zikhona abanye abantu abatheleleki,” kusho uNxumalo. Uthe sebeqalile futhi ukuhlanza ijele e-East London ukwenza isiqiniseko ukuthi liphephile. UNxumalo uthe sebehlukanise kaningi nezikhathi zokuphaka ukudla kweziboshwa ngoba befuna ukuqinisekisa ukuthi igciwane alibhebhetheki. Uthe isamile imibandela yezivakashi ebekiwe emajele. “Okwamanje zimbili izikhungo zethu kweziwu-243 okusabikwe kuzo iCorona. Lokho kusenza sisukume senze isiqiniseko sokuthi igciwane alibhebhetheki kwezinye izikhungo,” kusho uNxumalo. Uthe bayakuqonda ukuthi njengoba igciwane liqhubeka nokubhebhetheka emphakathini nasemajele lizokwanda. “Sesithole isikhungo esizogcina kuso abanye okutholakale ukuthi banegciwane,” kusho uNxumalo. 