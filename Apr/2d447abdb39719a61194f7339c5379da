Umphathi weSARB, uMnuz Lesetja Kganyago, uveze lezi zindaba kuleli sonto ekhuluma ngesimo somnotho waseNingizimu Afrika. “Sibhekene nesimo esinzima, ungathi sisephusheni elibi ngenxa yeCovid-19. Umnotho silindele ukuthi ukhule ngo-0.2%. Uzoncipha ngo-2% kuya-4%. Ukuma kwezinhlaka ezehlukene zomnotho izinsuku eziwu-21 ngeke kube nemiphumela emihle kwezomnotho,” kusho uKganyago. Uthe iCovid-19 izoqhubeka ibeke izwe engcupheni ngoba vele umnotho wakuleli ubungenzi kahle. UKganyago uphinde waveza ukuthi ziwu-1 600 izinkampani ezisengcupheni yokuvalwa ngenxa yokukhahlanyezwa yiCovid-19. I-SARB iveze ukuthi kungase kuphele imisebenzi ewu-370 000 ngenxa yalesi simo. UDkt Chris Loewald, oyilungu elibhekele ezezimali eSARB, uthe lezi zinombolo zabangase balahlekelwe wumsebenzi akusho ukuthi sezisemthethweni ngoba zishintsha njalo. Uthe zincike ekutheni izinhlaka ezehlukene zomnotho zizozinza yini emuva kokuvalwa kwezwe izinsuku eziwu-21. Khonamanjalo, iPrudential Authority (PA) okuyinhlangano ebhekele ukusebenza kwamabhange aseNingizimu Afrika, ithe iyayeseka imizamo yamabhange yokulekelela abathengi. Kuzokhumbuleka ukuthi amabhange agqugquzele abathengi abasebunzimeni kulesi sikhathi ukuthi bawathinte. I-PA ithe kubalulekile ukuthi usizo olukhishwa ngamabhange lutakule abathengi kodwa kulandelwe umthetho, ikakhulukazi uma kukhulunywa ngokwehliswa komthwalo wezikweletu zabantu. Ithe izoqinisekisa ukuthi abantu kabakhokhiswa inzalo ephezulu kulesi sikhathi ngokuchibiyela umthetho othinta izikweletu.