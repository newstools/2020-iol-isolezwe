Uthe iningi lababoshiwe belihamba ngaphandle kwezimvume. UZikalala, uNgqongqoshe wezokuPhepha nokuThutha KwaZulu-Natal, uMnuz Bheki Ntuli, nezinye izikhulu izolo benze izivimbamgwaqo eNanda lapho kuboshwe khona abantu abawu-14. “Selokhu siqale ukuqinisa ukuhlonishwa kwemibandela yokuvalwa kwezwe lapha eThekwini sesibophe abantu abangaphezu kuka-100. Lapho sikhona njengamanje sekuboshwe abantu abawu-14. Kuyacaca ukuthi iningi labantu eNingizimu Afrika liyayihlonipha imibandela ebekiwe kodwa likhona idlanzana elehla lenyuka ngaphandle kwezimvume. Phezu kwalokhu ithimba elivela emnyangweni wezempilo lizohambela izindawo ezehlukene lapho lizobe lihlola khona abantu ukuthi banalo yini igciwane iCorona. Siyajabula ukuthi ezindaweni ezizohanjelwa yithimba lethu lezempilo lizoba liphelezelwa ngamaphoyisa,” kusho uZikalala. Uthe izolo bekunezivimbamgwaqo eziwu-30 eThekwini ukuqinisekisa ukuthi abantu bayayilandela imigomo yokugonqa. Unxuse bonke abantu ukuba bahloniphe imibandela ebekiwe ukuze kuliwe negciwane. “Esikushoyo kucacile: hlala ekhaya ngoba iCorona yigciwane eliyingozi. Kumele sonke sisebenze ngokubambisana ukuze sinqande ukubhebhetheka kwayo,” kusho uZikalala. Uthe bafuna ukubona iTheku likunciphisa ukubhebhetheka kwegciwane. ITheku, elinabantu abaningi abanegciwane, lithathwa njengesizinda seCorona eKZN. I-KZN iyisifundazwe sesithathu ezweni lonke ngokuba nabantu abaningi abaneCorona. “Lesi akusona isivimbamgwaqo sokuqala nesokugcina esikhona, zikhona nakwezinye izindawo ezehlukene. Izivimbamgwaqo zizoqhubeka size sigculiseke ukuthi abantu sebeyayilandela imigomo ebekiwe ngoba uma singasiqinisi isandla ngenke siyinqobe le mpi,” kusho uZikalala. Uthe bazophinde bagasele nasemalokishini lapho bezozulazula emigwaqweni bebheka abantu ukuthi bayawulandela yini umthetho. “Siyazi ukuthi bakhona labo abasadayisa utshwala isinyelela. UNtuli uthe iTheku bazolivala thaqa ukwenza isiqiniseko sokuthi akuqhubeki ukubhebhetheka kwesibalo sabantu abanegciwane. Uthe izindawo abazibhekile iseThekwini, Nanda, Mlaza, KwaMashu nezinye.  * Funda umbono wephephandaba ekhasini 10