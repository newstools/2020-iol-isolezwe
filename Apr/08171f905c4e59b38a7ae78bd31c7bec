UNdunankulu waKwaZulu-Natal, uMnuz Sihle Zikalala, ufuthe le ndawo ngesibulalimagciwane waphinde waqwashisa ngalolu bhubhane. Abezempilo nobuholi besifundazwe bebengena umuzi nomuzi behlola abantu iCovid-19, benikela ngezibulalimagciwane, izifonyo futhi beqwashisa ngaleli gciwane. Bebefutha imizi nendawo ngesibulalimagciwane. UNgqongqoshe woMnyango wezokuHlaliswa kwaBantu eKZN, uNkk Peggy Nkonyeni, ubengomunye wabebefake izimpahla zokuzivikela egciwaneni, engena umuzi nomuzi efutha ngesibulalimagciwane futhi eqwashisa ngeCovid-19. UZikalala uthe bazonikela ngamathangi amanzi emiphakathini engenawo. Uthe lolu wuhlelo olukhulukazi abalwenza ngokubambisana naboMnyango wezoLimo obahlinzeka ngamakhemikhali. “Sisebenzisana nabasebenzi abenza imisebenzi yomphakathi. Uhulumeni unohlelo lokwakhela abantu izindlu ezingu-3 020 ngenhloso yokubasusa emijondolo. Azikho izindawo ezintsha ezingolindela esihlalisa kuzona abantu kodwa sakha izindlu khona abantu bezosuka emijondolo ecinene,” kusho uZikalala. UZikalala uthe bafuqa umkhankaso wokuhlolwa kwabantu futhi baqinisekise ukuthi abekho abasha abathelelekayo. “Sifuna noma sesidlulile isikhathi sokuvalwa kwezwe kungabi khona izigameko ezintsha zabantu abathelelekayo. Sisabalalisa uhlelo lokuhlolelwa i-Covid-19,” kusho uZikalala. Uthe ujabule ngendlela amaphoyisa namasosha aqhuba ngayo umsebenzi wawo beqinisekisa ukuthi uyagcinwa umthetho nemigomo ebekiwe yokuvalwa kwezwe. “Siyaqinisekisa nokuthi abezokuphepha bawenza ngendlela umsebenzi wabo. EThekwini sizosiqinisa isandla nsukuzonke kuze kube siqinisekisa ukuthi iyalandelwa imithetho yokuvalwa kwezwe. Abantu abahlale emakhaya ngoba lesi isifo esiyingozi,” kusho uZikalala. UNkk Nkonyeni weluleke ngokuthi abantu abazigade, bageze izandla ngamanzi anensipho ngaso sonke isikhathi. Uthe abantu abangaphumi emakhaya bagcwale yonke indawo. Amalungu omphakathi akhale ngokungcola bacela uhulumeni abasize ngokuhlanza imiphakathi yawo. Basebenzise leli thuba ukuzikhalela kuhulumeni befuna intuthuko.