UMnuz Qiniso Nzama (22) noMnuz Ntuthuko Shange (26) baseMfume, ngaseMkhomazi, badutshulwe ngeledlule. UNzama, odedelwe esibhedlela iScottsburgh ngoLwesihlanu, emva kokulaliswa izinsuku ezintathu, uthe wadubuleka emhlane ezama ukubaleka. Uthe odokotela bathe inhlamvu ngeke bayikhiphe okwamanje ngoba kungaba nomthelela omubi empilweni yakhe kodwa bamnika okokuthiba izinhlungu. UShange kuthiwa usesesibhedlela ngoba wadubuleka eduze komhlathi. Umngani wakhe uthe ufakwe izinsimbi ezimsiza ukuthi akwazi ukuvula umlomo. “Sasidlala isinukha singafikile ngisho kubantu abayisishiyagalombili. Kunokuthi asibophe uma siphule umthetho, avele avulela ngenhlamvu. Ngebhadi kwalimala mina noShange. Kunokuthi basisize ngoba sasilimele, bavele babaleka bangena emotweni basishiya kanjalo,” kusho uNzama. Uthe ufisa umthetho usebenze aboshwe amaphoyisa ngoba ukholwa wukuthi ayeqonde ukubabulala esebenzisa amandla awo. Okhulumela amaphoyisa KwaZulu-Natal, uBrigadier Jay Naicker, uthe likhona icala elivuliwe. “Kuphenywa icala lokuzama ukubulala esiteshini samaphoyisa saseMkhomazi kanti lizodluliselwa ophikweni olubhekelele ukuziphatha kwamaphoyisa i-Independent Police Investigate Directorate (Ipid),” kusho uNaicker.