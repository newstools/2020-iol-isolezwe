Ucwaningo olushicilelwe emqingweni wezempilo iNew England Journal of Medicine lukhomba ukuthi igciwane, elihlala oketshezini (amathe noma amafinyila) oluphuma kumuntu liyaphila emoyeni amahora amaningi, ezintweni ezifana nensimbi nekhadibhodi lingahlala izinsuku liphila. INational Institute of Health (NIH), Centre for Disease Control and Prevention neNyuvesi iPrinceton zenze ucwaningo obelubheka ukuthi igciwane elibheduke eWuhan, eChina, ezinyangeni ezithathu ezedlule ngabe liphila isikhathi esingakanani kucwazi, kwikhalibhodi nasemzimbeni. Lezi zikhungo zibuye zaqhathanisa ukuthi yiliphi igciwane eliyingozi kakhulu iCovid -19 ne-Severe Acute Respiratory Syndrome (SARS) eyabheduka kulo leli zwe ngo-2002. Imiphumela yocwaningo olushicilelwe emqingweni ngoLwesine olwedlule lukhomba ukuthi igciwane liyakwazi ukuhlala emoyeni amahora amathathu, ensimbini nakukhadibhodi lingaphila amahora alinganiselwa ku-24. Ligcineka liphila futhi enkungwini, othulini, kwigesi esetshenziswa ukukhipha umoya ongcolile ngaphakathi emagunjini eziguli esibhedlela nakwi-nebuliser. Obehola ucwaningo, uDkt Neeltjie van Doremalen, ongusosayensi kwiNIH, uthe ucwaningo luveza ukuthi igciwane ungalithola emoyeni noma uma uthinte lapho likhona bese lingena kuwe ngokuthi uzithinte umlomo, ikhala noma amehlo. Ekhuluma nezintatheli esithangameni nabezindaba, uDkt Maria Van Kerkhove, obhekelele uphiko lwezifo ezithelelanayo kwi-World Health Organisation (WHO), uthe ikhona indlela yokuvikela abasebenzi bezempilo ekusulelekeni ngegciwane ngokusebenzisa izifonyo eziyi-N95 . Okunye okuvezwa wucwaningo wukuthi la amagciwane (SARS neCovid-19) anamandla alinganayo umehluko wukuthi umuntu oneCovid-19 angakwazi ukuyidlulisela komunye umuntu noma engakabinazo izimpawu zayo kanti iSARS ayidluliseleki komunye umuntu uma ungenazo izimpawu. UDkt Van Kerkhove uthe iWHO ithi abantu bathelelana ngegciwane ngokuthintana, ngoketshezi oluphuma ngesikhathi umuntu ekhwehlela. Lihlala entweni engaphili nasemoyeni kuye ngokuthi ukushisa kungakanani. “Abasebenzi bezempilo konke lokhu bayakwazi. Njengamanje sisahlola ukuthi igciwane liphila ekushiseni okungakanani nokuthi amalambu angakwazi yini ukulibulala. Izifonyo iN95 zivikela * -95% woketshezi okungaba lusemoyeni noma luphuma kuso isiguli ukuthi lungangeni kumsebenzi wezempilo,” kusho uDkt Van Kerkhoven.