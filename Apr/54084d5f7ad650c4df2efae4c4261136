Iphoyisa elingumphenyi wamacala esiteshini samaphoyisa eKranskop, kuthiwa liboshwe ngoMgqibelo ngemuva kokuthi bekuphuzwa ebhizinisini lalo eliseTsheni, KwaNtunjambili, kungavaliwe yize kungavumelekile ukudayiswa kotshwala nokuvulwa kwezindawo zokucima ukoma ngalesi sikhathi sikathaqa. Umthombo okhulume neSolezwe wakhona kule ndawo ongeke uvezwe, uthe ibhizinisi lokucima ukoma elaziwa ngokuthi kuseGugulethu, belingakaze livalwe kangangoba bese kusuka nabaqhamuka kwezinye izindawo bezothenga kulona. “Bekuhlala kugcwele kukhombisa ukuthi utshwala budayiswa bukhoma akufihliwe. Okubuhlungu wukuthi amanye amabhizinisi otshwala abevalwe yiwona amaphoyisa kodwa leli beliqhubeka lisebenza. Amanani otshwala abesekhuphuke ngendlela ebabazisayo kukhombisa nje ukuthi bebethole ithuba lokwenza imali ngoba endaweni yonke abantu bese bethutheleka khona,” kusho umthombo. Uthe zingaphezu kwesithupha izindawo zokucima ukoma endaweni futhi zonke zivalile kodwa eyaleli phoyisa okuthiwa belidayiselwa abangani balo, beyiqhubeka isebenza. Omunye umthombo ongathandanga ukudalulwa, uthe ziningi izigameko zokuphambana nomthetho ebezenziwa yileli phoyisa kodwa lingaboshwa. Okhulumela amaphoyisa kuzwelonke, uBrigadier Vish Naidoo, uthe amaphoyisa athole umbiko mayelana nephoyisa elingu-constable elinebhizinisi lokudayisa utshwala. “Ngesikhathi amaphoyisa ophiko lwePublic Order Policing ehambisana nawaseKranskop, athole iphoyisa lidayisa ugwayi esitolo saso iGugulethu. Libe selibekwa icala lokwephula imigomo yokuvalwa thaqa kwezwe lahlawuliswa imali enguR2 000. Lizophinde lithathelwe izinyathelo ngaphakathi,” kusho uNaidoo.