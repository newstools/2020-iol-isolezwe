UMENGAMELI wenhlangano yamaciko kuleli, uJoy Mbewana, usekhwele wadilika kuzakwabo, uKhaya Sinayile, ohlambalaze uMengameli wezwe, uMnuz Cyril Ramaphosa, ngomdwebo. USinayile ufake umdwebo ezinkundleni zokuxhumana oveza ubuso bukaRamaphosa bunekhala eliwumphambili. UJoy uthe unxuse amaciko ukuba asebenzise amakhono awo ukulekelela uhulumeni ekudluliseni umyalezo ngokuphepha kwabantu egciwaneni leCovid-19. Lo mholi weCultural & Creative Industries Federation of South Africa (CCIFSA) uchaze umdwebo kaKhaya njengonyanyisayo futhi okhombisa enkulu indelelo kuRamaphosa. "U-Ephreli inyanga yeNkululeko, nathi njengamaciko, sibambe elikhulu iqhaza ukuze kube nalenkululeko esiyijabulelayo namhlanje. (Nomakunjalo) inkululeko ayichazi ukuthi kufanele bengahonishwa abanye abantu, ikakhulukazi abaholi bethu nabantu abadala. Badinga ukuhlonishwa ngisho noma ngabe bangamalungu omndeni, abangani noma yizihlobo," kusho uJoy. UJoy ugcizelele ukuthi amaciko kufanele adlale indima ekwakheni nasekubumbeni umphakathi wezinhlanga nezizwe ezihlukahlukene ukuze lesisizwe esiwuthingo lwenkosazane siqhakaze. "Ngakho kuyanyanyisa ukubona imidwebo efana nekaKhaya Sineyile obukeka ehlulwa ubuciko. Siyawugxeka kakhulu umsebenzi wakhe. Ngabe lokhu kuchaza ukuthi akasabuthi quthu ubuthongo ecabangana nomphambili kamengameli?" Uthe uKhaya namanye amaciko kumele bakhiqize imisebenzi ezoqwashisa imiphakathi ngeCoronavirus, "okuyisona sitha esisimise kabi futhi saze samisa nezimpilo zethu," kusho uJoy obuye abe ngumlingisi osebuya nakuZalo. Imizamo yokuthola ukuphawula kukaKhaya ayiphumelelanga kwahluleka ngisho esethunyelelwa umyalezo nasezinkundleni zokuxhumana. UKhaya, ongomunye wamaciko asedume umhlaba wonke kangangoba usebuya nakokhangisa ngemisebenzi yakhe nakoQatar, akaqali ukususa umsindo. Wake wenza umdwebo ayewubiza ngokuthi i-A half a loaf is better than none, lapho kwakunamadoda amabili amnyama ayefakwe kwi-toaster maqede wawudayisela isitolo sakwaNandos. Wabonwa yindoda eyayidla kulesi sitolo sokudla esise-UK, yakhalaza ukuthi umdwebo kaKhaya wawunobandlululo maqede sawususa isitolo futhi saxolisa ngawo. UKhaya, waseNyanga, eCape Town,Â  akasiye umdwebi wokuqala ukuhlambalaza umengameli wakuleli, omunye onamagangangozi ngu-Ayanda Mabulu, obenoMnuz Jacob Zuma shaqa emidwebeni yakhe. Naye wake wadweba uZuma ezitika nocansi nowaba nguMengameli wokuqala waseNingizimu Afrika wentandoyeningi, uMnuz Nelson Mandela.