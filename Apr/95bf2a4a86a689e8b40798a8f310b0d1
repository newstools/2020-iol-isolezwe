UNksz Sisulu uthe ukunqanyulwa kwamanzi kungukwephula ilungelo labantu lokuthola amanzi ahlanzekile. Lokhu ukusho emuva kokuthi kuvele ukuthi umnyango wakhe uthola umthamo wezingcingo zabashaya ucingo bekhononda ngokunqanyulelwa amanzi ezindaweni abahlala kuzo kungekho sizathu. Uthe izingcingo eziningi zivela KwaZulu-Natal, Gauteng naseWestern Cape. “Ngicela bonke omasipala abenza lokhu bavulele abantu amanzi ngokushesha ngoba lesi akusona isikhathi sokujezisa abantu ngokuhluleka ukukhokhela amanzi. Kumele sibambisane nohulumeni ukuqinisekisa ukugezwa kwezandla,” kusho uNksz Sisulu. Uthe uhulumeni ugqugquzela abantu ukuthi bageze izandla ngamanzi nensipho njalo ukugwema ukubhebhetheka kwegciwane iCorona, wathi ukumiswa kokuphakelwa kwamanzi kungaphazamisa imizamo kahulumeni. Ugcizelele ukuthi umnyango wakhe uthumela amathangi amanzi kubona bonke omasipala abawadingayo kuleli ukuqikelela ukuthi izandla zigezwa njalo. “Ukuqikelelwa kwenhlanzeko kuwona wonke umuntu yiyona ndlela yokuhlula leli gciwane,” kusho uNksz Sisulu. Unxuse abantu ukuthi balinde ukuthunyelwa kwamathangi amanzi nokuthi babekezele uma engakafiki kubona.