I-ECONOMIC Freedom Fighters (EFF) isihlabe isinqumo sikahumeni sokuthambisa eminye yemithetho kathaqa ebekiwe ukulwa nokusabalala kwegciwane iCovid-19. NgoLwesine ongqongqoshe beminyango ehlukene bamemezele ukuthanjiswa kweminye yemithetho kathaqa ngemuva kwesimemezelo sikamengameli Cyril Ramaphosa sokwelula ukuvalwa kwezwe kuze kube kuphela inyanga. I-EFF ithi ayihambisani nokuthanjiswa kwemithetho ngoba akwesekwa yimibono yezazi zezeMpilo. "Empeleni lonke ulwazi lwezempilo lukhomba ukuthi kumele siqhubeke nemithetho ekhona eqinili. Kucace bha ukuthi ukuthanjiswa kwemithetho kwenzelwa ukuthi zenze inzuzo izinkampani ezithanda imali," kusho i-EFF esitatimendeni. I-EFF ikhalaze ngokuvunyelwa kwezimayini ukuthi zibuyele ekusebenzeni, ukusebenza kwama call centre, kanye nokuhanjiswa kwemikhiqizo esahlezi kuleli obekumele ihambe ngesikhathi sokuvalwa kwezwe. I-EFF ithe abukho ubufakazi obeseka incazelo kahulumeni yokuthi izimayini kumele zibuyele ekusebenzeni, zikhiqiza uhhafu kuphela womkhiqizo ojwayelekile ukuze kugwemeke ukunyakaza kwamatshe ngaphansi komhlaba. EFF Statement on the Gradual Phasing Out of the Lockdown. #Covid19SA pic.twitter.com/KAbAlFzjwK Umholi we-EFF uMnuz Julius Malema uthe akahambisani nokubuyiselwa kwezinkulungwane zabasebenzi kuma-call centre. Uthe awukho umsebenzi obucayi othinta izitolo abale kuzo i-Edgars, Woolworths, nePepStore. Uthe akuthanjiswe imithetho yokuvalwa kwezwe uma sekunobufakazi bokuthi sekuphephile ukuthi kungenzeka lokho.