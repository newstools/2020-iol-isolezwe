OWAYEYIMEYA kaMasipala eNdumeni uMnuz Sboniso Mbatha, usefake isicelo sokuthi kuchithwe icala abhekene nalo elihlanganisa uzungu lokusoconga uNkk Bongiwe Mbatha-Makhathini owayengusomlomo womkhandlu. UMbatha oyilungu le-IFP kulindeleke ukuthi abuyele eNkantolo yeMantshi yaseMtshezi ngoLwesithathu lapho lizongena khona futhi icala lakhe kanti kuthiwa kungase kuphume isinqumo sokuthi liyamlahla noma uyaphuma. UMbatha uboshwe ngo-2018 emuva kophenyo loKlebe abathola ukuthi ufuna ukubulala uNkk Mbatha-Makhathini . Kuthiwa uMbatha wayefonelana nabanye abasolwa behlela nemihlangano beyobhunga ngokuthi uNkk Makhathini anikizwe ngenhlamvu. Ngenhlanhla yakhe uNkk Mbatha-Makhathini udaba lwasheshe latholwa ngabaphenyi bavimba umonakalo ungakenzeki. Isolezwe ngeSonto lihoshe ukuthi uMbatha usecele abameli bakhe ukuthi bafake isicelo sokuthi icala lichithwe angagibeli nasebhokisini ngoba abukho ubufakazi obumkhombayo. Waboshwa nekhansela le-IFP uMnuz Mthembeni Majola owaphangalala ngo-Agasti wonyaka odlule ehlaselwa wumuntu thizeni ngaseMtshezi. Uphenyo ngokubulawa kwakhe lwaholela ekuboshweni komlisa osolwa ngokuba wugalagala lwenkabi. UMbatha uxoxe naleli phephandaba ngecala lakhe wathi uyabuyela enkantolo ngoLwesithathu kodwa uyazi ukuthi ayikho indaba yecala abekwe lona. “Abameli bami abaphethe lonke udaba, mina ngibayalele ukuthi bafake isicelo sokuthi lichithwe icala. Bekufanele ngingabe ngisagibela ngisho ebhokisini nje ngoba ubufakazi obukhomba mina ecaleni abukho. Kufanele liphele icala hhayi nokuthi lihoxe isikhashana,’’ kusho uMbatha. Uthe uzokhuluma kahle akhululeke emuva kokuphothulwa kodaba enkantolo. Ngesikhathi eqokelwa esikhundleni sobumeya kwaba negidigidi lokuthi uyimeya encane kunazo zonke KwaZulu-Natal. I-IFP yathatha isinqumo sokuxosha uMbatha ngo-2018 esikhundleni sobumeya yakhomba indlela noNkk Mbatha-Makhathini owayengusomlomo. Abaziyo bathi ngesikhathi uMbatha eseyimeya babeyinkukhu nempaka nosomlomo uNkk Makhathini kubangwa ukugxambukela emsebenzini. Kumanje uMbatha kuthiwa usebenzela emahhovisi kaMasipala waseMzinyathi, uNkk Makhathini walaxaza i-IFP wajoyina i-ANC emuva kokuxoshwa esikhundleni sakhe.