Ngesikhathi kudutshulwa abazali bezingane kuthiwa zona zicashile emotweni zagcina ziphume zingenamyocu. UMnuz Mhlabunzima Nxele (41) nenkosikazi yakhe, uNkk Thobeka Nxele (38), abebehamba nezingane zabo, badutshulwe ekhanda ngesikhathi behlaselwa ngabantu abangabonakalanga. Bebekade besuke emzini wabo okhona eMgungundlovu bevakashele kubo kankosikazi kwaDlamini, eMaswazini, behamba nezingane zabo ezimbili eneminyaka emithathu nenye eneminyaka eyisishiyagalombili. Kuthiwa unina wezingane unguthisha, uyise usebenza komunye umnyango kahulumeni KwaZulu-Natal. Okhulumela amaphoyisa KwaZulu-Natal, uCaptain Nqobile Gwala, ukuqinisekisile okwenzekile wathi kuphenywa amacala amabili okubulala. “Ngo-Mgqibelo, ngo-5 ntambama umndeni ubuhamba ngemoto yawo beyongena ekhaya eMaswazini ngesikhathi kuqhamuka imoto engaziwa, abaphakathi badubula bebhekise emotweni yomndeni. Kudubuleke umyeni nenkosikazi yakhe, bobabili badubuleke emakhanda bashona khona lapho. Kuvulwe amacala amabili okubulala esiteshini saseTaylors Halt. Kuyaphenywa,” kusho uCaptain Gwala. Udadewabo kaNkk Nxele, uNksz Sthembile Dlamini, uthe usadinga ukukhuluma namanye amalungu omndeni ngaphambi kokuthi aphawule. Ucele ukuba athintwe emuva kwemizuzu ewu-15 kodwa emuva kwalokho ucingo lwakhe belukhala lungabanjwa kwaze kwashaya isikhathi sokushicilela. Umthombo osondelene nodaba uthe akucaci ukuthi kungani abakwaNxele behlaselwe babulawa. “Kuseyindida ukuthi kungani behlaselwe ngoba abantu abahlangane nabo abavele babadubula. Akwaziwa ukuthi bekubangweni noma bekonakele kuphi. Ukuboshwa kwabahlaseli yikona okuyoveza imbangela yokuhlaselwa kwabo,” kusho umthombo.