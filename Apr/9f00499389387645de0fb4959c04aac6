Lezi zinyunyana zithe azihambisani nokuthi abasebenzi badilizwe kube kungalandelwanga uhlelo luka-Section 189 futhi kube kukhona nohlelo lokuhlenga le nkampani okungaziwa ukuthi luphelelephi. UNkk Phakamile Hlubi-Majola okhulumela iNumsa kuzwelonke uthe bakhethe ukukhuluma ngazwi linye neSacca basichithe isiphakamiso ngoba amalungu abo (abasebenzi) anikwe izincwadi eziphakamisa ukuwadiliza bengathintwanga. Uthe ngokwazi kwabo iSAA ingaphansi kohlelo lokuhlengwa kwebhizinisi ngakho abasebenzi abakwazi ukutshelwa ukuthi bayadilizwa kungakashiwo ukuthi abahlenga inkampani banaziphi izinhlelo. Uveze ukuthi ziphelile izinyanga ezintathu ababhekele ukuhlenga iSAA becelwa ukuthi beze nohlelo oluzohlenga inkampani. “Ababhekele ukuhlenga iSAA abakhulumi nezinyunyana bavele baqhamuke sebethi badiliza abasebenzi. Wawuzwaphi nje ukuthi abantu bazodilizwa baholelwe izinyanga ezimbalwa bese benikwa izimpesheni zabo. Abasebenzi abaludingi ukhwantalala abaludalelwa yiSAA yimbi le nto eyenzeka kule nkampani kahulumeni,” kusho uNkk Hlubi-Majola. Mayelana nodaba lokungaholelwa kwabasebenzi eSA Express uthe bakhathazekile ngoba abazi ukuthi abasebenzi kuthiwa abaphile kanjani kulesi sikhathi sikathaqa bengenamali. “Kuyishwa ukuthi abasebenzi bangaholelwa imali yabo yize ngoDisemba iCommission for Conciliation, Mediation and Arbitration (CCMA) yayitshele abakwaSAA ukuthi bafake isicelo sosizo lwezimali. Kade silindile nokuzwa ukuthi uMnyango wamaBhizinisi kaHulumeni nowezabaSebenzi uthini ngalolu daba ngoba bekufakwe isicelo sokuthi i-Unemployment Insurance Fund (UIF) ibaholele. ,” kusho uNkk Hlubi-Majola. Kulindeleke ukuthi uhulumeni akhulume ngesimo salezi zinkampani kwazise kukhona nabafake isicelo sokuthenga iSA Express.