SEKUQUBUKE umbango phakathi kwenkampani eqoqa imihlomulo yamaciko iSouth African Music Performance Association (Sampra) neSABC kubangwa imihlomulo yabaculi engakhokhiwe. I-SAMPRA ikhala ngeSABC, ithi iyikweletwa imali yabaculi engakaze iyikhiphe kusukela ngo-2014. Isikhulu sakwaSampra uPfenani Lishivha, sithe kumanje kunezinhlelo zokudingida loludaba engxenye noMxazululi neSABC, abakasithathi isinqumo sokuluyisa enkantolo. “ Yiningi imali esiyikweletwa yiSABC njengoba u-93% womculo odlalwa khona ungowamaciko angaphansi kwethu. “Kusukela ngo-2014 asikaze siyithole imali yemihlomulo yabaculi kwiSABC. Sekube nemihlangano eminingi ebesiyihlela nayo igcine ingafikanga iSABC ukuze isicacisele ngemali yabaculi esikweleta yona. Besifike sivumelane ngomhlangano ivele iwuhoxise ngomzuzu wokugcina noma ingezi nhlobo. “Esikutholile wukuthi imali eningi iyifakele i-Impra (Independent Music Performance Rights Association) okungenye inhlangano eqoqa imihlomulo yabaculi njengathi, kodwa thina yangasikhokhela,” kuchaza uLishivha. Uthe isenzo seSABC sibashayile kakhulu ngoba iyona enemali eningi yabaculi kunezinye iziteshi zemisakazo. Uveze ukuthi imali yemihlomulo abayikhokhela abaculi njengamanje iqhamuka kwezinye iziteshi kodwa ayanele njengoba eningi ibhajwe kwiSABC. Uqhube wathi uma kungukuthi lolu daba aluphothuleki engxenye njengoba kunalezi zinhlelo, kuzobaphoqa ukuthi baluyise enkantolo. ULishivha uthe okwenze bangajahi ukuluyisa enkantolo yingoba kuzodingeka imali eningi futhi luzothatha nesikhathi eside ukuthi luphothulwe. Kuthintwa iSABC, ivumile ukuthi ikweleta iSampra imali eningi, yathi akuyona le nkampani kuphela eyikweletayo kodwa ne-Impra. Umkhulumeli weSABC obambile, uMmoni Seapolelo uthe le nhlangano (SABC) ikhokhe okokuqala imihlomulo ngo-2018 abaculi kwi-Impra ngomculo odlalwe ngonyaka wezimali ka-2014/2015. “Besisezinhlelweni zokukhokhela iSampra imihlomulo kodwa saphazanyiswa wukuthi isisuke yafaka isikhalo ngokukhokhelwa kwayo futhi ifuna ukukhokhelwa yodwa ingahlanganiswa ne-Impra. “Ngokwesivumelwa senkantolo sango-2014, ama-royalty siwakhokha kanyekanye kulezi zinkampani iSampra ne-Impra. I-SABC ingakuqinisekisa ukuthi ibikweleta uR91 488 450 wama-royalty e-Impra neSamra okuyimali esuka ku-2014 kuya ku-2019. UR16 915 955 usukhokhiwe kwa-Impra. Imali ekweletwa yiSABC ngonyaka wezimali ka-2014/ 2015 kwaSampra, uR5 638 652 kodwa le nhlangano ayiwamukelanga njengoba iphikisa ukuthi siyikweleta le mali. Njengamanje iSABC ikweleta iSampra ne-Impra uR74.5million njengoba ikhona esiyakhokhelwa i-Impra,” kusho uMmoni. UMmoni uqhube wathi iSampra ayivumi ukufaka isitatimende sesikweletu ukuze ikhokhelwe imali yemihlomulo ngenxa yokuthi kusenalo mbango. Uveze nokuthi ngokweSABC, le mali abebefuna ukuyinika iSampra ngonyaka wezimali * -2014 / 2015, iyona efanele futhi nomcwaningi mabhuku wawuhlola umbiko ngokukhokhwa kwayo. ULishivha uthe abakwazi ukuthumela isitatimende sesikweletu kwaSABC kuze kube kuxazululwa lolu daba.