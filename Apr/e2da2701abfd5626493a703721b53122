UMnuz Mthokozisi Khanye (38) ushonele esitokisini samaphoyisa saseVryheid ngoLwesibili kodwa idokodo ngokufa kwakhe kuthiwa libhalwe ukuthi ubulawe ukugula. Kuthiwa uKhanye ushaywe kanzima amaphoyisa waze wavuma ukuthi uzebile izimbuzi, waya kokhomba lapho abezidayise khona namadoda amane aboshwe nawo. Kuthiwa unenebulwe waze wacela amaphoyisa ukuthi amphuzise amanzi, anqaba. Sezitholakele izimbuzi azebile, kuthiwa uye kovalelwa esiteshini samaphoyisa evuza igazi enjalo, ngokuhamba kwesikhathi washayeka phansi, wafa. Umthombo waleli phephandaba ocele ukungavezwa, uthe ikhulunyelwa phansi indaba yokufa kukaKhanye esitokisini samaphoyisa. “Amaphoyisa aziwayo ukuthi ashaya abantu lawa abulale uMthokozisi. Anesihluku ngendlela emangalisayo futhi awathathelwa izinyathelo uma ephula umthetho,” kusho umthombo. Udadewabo kaKhanye, uNksz Bonisiwe Khanye, uthe umfowabo uboshwe entathakusa ngoLwesibili esemzini kababekazi wabo awugadile. UNksz Khanye uthe babikelwe ntambama ngoLwesibili ngumuntu othe umbonile uKhanye elele evenini yamaphoyisa ephuma igazi ngamakhala. Uqhube wathi esiteshini batshelwe amaphoyisa ukuthi uKhanye uphalaze igazi, waphelelwa amandla washona. “Kunobufakazi amaphoyisa abugodlayo. Udokotela uthe uzohlinza isidumbu uma esehlinzekwe ngemininingwane amaphoyisa ukuze kuvele ukuthi ufe kanjani. “Uthathwe ephila saka. Endlini abehlala kuyona bekumapeketwana kukhombisa ukuthi ubeshaywa ngaphambi kokuthi aboshwe,” kusho uNksz Khanye. UNksz Khanye uthe kuphakame umoya, basatshiswa emaphoyiseni ngenkathi befuna ukwazi ukuthi ufe kanjani umfowabo. “Silinde imiphumela yokuhlolwa kwesidumbu bese sithatha izinyathelo,” kusho uNksz Khanye. Okhulumela amaphoyisa KwaZulu-Natal, uCaptain Nqobile Gwala, uthe owesilisa oneminyaka engu-38 ukhale ngokungaphili kahle ngoLwesibili esesitokisini. “Ubizelwe i-ambulensi ebizomphuthumisa esibhedlela. Esekhishwa esitokisini, uvele waquleka. Ukufa kwakhe kuqinisekiswe abezimo eziphuthumayo,” kusho uCaptain Gwala. Okhulumela uphiko olubhekele amacala athinta amaphoyisa i-Ipid, uMnuz Sontaga Seisa, uthe usexhumene nozakwabo balesi sifundazwe ngalolu daba.