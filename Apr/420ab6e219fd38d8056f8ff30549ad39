UDkt Zweli Mkhize onguNgqongqoshe wezeMpilo kuzwelonke, uthe basalinde ezinye izinsiza ukuze bakwazi ukubhekana nalesi sibalo. Uthe ngabanazo bangakwazi ukuhlola abangu-400 000. “Ama-oda afikile angasilekelela ekuhloleni abangu-400 000. Ezikhungweni zikahulumeni nasezikhungweni ezizimele sesihlole abangu-80 000,” kusho uMkhize. UMkhize uthe bangu-27 asebeshonile ngenxa yegciwane kanti sesinyukele ku-2 415 asebehaqekile. IGauteng ihamba phambili ngabangu-909 kulandele iWestern Cape ngo-643. Bangu-489 KwaZulu-Natal, 174 e-Eastern Cape, 98 eFree State, 24 eLimpopo, 22 eMpumalanga, 22 eNorth West nabangu-16 eNorthern Cape. UMengameli Cyril Ramaphosa welule isikhathi sikathaqa ngamasonto amabili. UMkhize unxuse abantu ukuthi ngisho ungaphela uthaqa kodwa baqhubeke bazinakelele ngoba igciwane lizobe lingaphelile. Unxuse umphakathi ukuthi uhlale ugqoke izimfonyo ukuzivikela nokunqanda ukubhebhetheka kwegciwane. Sekuqubuke itwetwe kubasebenzi basesibhedlela esizimele eSiphingo, eThekwini okuthiwa sekukhona omunye ohaqekile. Kusolwa ukuthi igciwane lafika nesiguli ebesilashelwa egunjini okufikela kulo abezimo eziphuthumayo. UNksz Ntombifuthi Gumede oyikhansela le-IFP kwaCommunity Service, uthe ungenelele kulolu daba emuva kokuthintwa ngabasebenzi abakhathazekile. Uthe abanye abasebenzi abasondelene nalesi siguli basagqunywe emakhaya. “Asazi ukuthi bangaki okungenzeka ukuthi bahaqekile. Ngikhulumile nabaphathi besibhedlela bathi ukhona osehaqekile,” kusho yena. UNobhala weDemocratic Nursing Organisation of South Africa esifundazweni, uMnuz Mandla Shabangu, uthe bazwile ngalolu daba. Uthe abaphathi besibhedlela bakuqinisekisile ukuthi omunye wabasebenzi uhaqekile. 