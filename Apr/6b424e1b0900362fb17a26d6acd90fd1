I-DEMOCRATIC Alliance (DA) KwaZulu-Natal isola uNdunankulu wakulesi sifundazwe, uMnuz Sihle Zikalala, ngokungadedeli yonke imininingwane engasiza abantu ukuze baphephe kulolu bhubhane oluhlasele, iCovid-19. Umholi waleli qembu kulesi sifundazwe, uMnuz Zwakele Mncwango, uthi uZikalala kumele ayidedele yonke imininingwane ngaleli gciwane, aveze izindawo eziqondile okuyizo eziyingozi abantu abangazithola betheleleka kuzo. Wenze isibonelo ngeGauteng neWestern Cape, wathi izindawo lapho kuhlala khona abantu, bayazi ukuthi yiziphi izindawo eziyingozi okungamele baye kuzona. “Uma ngingenza isibonelo, uma kuthiwa kunomuntu otholakele enegciwane icorona kumasipala iLembe, kumele uchaze ukuthi kuphi nendawo neLembe ngoba likhulu. Ukucacisa kwenza ukuthi abantu bangabi wuvanzi ngakulezo zindawo ukuze bangasuleleki,” kuchaza uMncwango. Ngokwakhe, abantu behla benyuka nje, yingoba abanalo ulwazi nemininingwane ezobenza baxwaye ukuya kulezo zindawo abangazithola sebesuleleka ngegciwane kuzona uma behlangana nabantu eselibangenile. Ukholwa wukuthi ukungabi nalwazi kwabantu ngezindawo eziqondile okudlange kuzo lolu bhubhane, kunikeza amathuba amaningi ukuthi kusebenze imininingwane engelona iqiniso esatshalaliswa abathile, bese lokho kudida abantu. Uthe uyaphikisana nokuthi lokhu kungagqugquzela ukwesaba nokucwasa leyo ndawo ngoba inhloso kusuke kuyikhona ukuthi abantu bangazitholi sebeba wuvanzi kuzona. Ngokusho kukaMncwango, akufanele bona njengamaqembu aphikisayo baze basabise kuqala ngokuthi bazoxhumana nabezindaba ngokuthile ngaphambi kokuthi kube nesinyathelo esithathwa uhulumeni ngoba ekugcineni bonke kumele bakhe isizwe. Ephendulela uNdunankulu, uMnuz Lenox Mabaso uthe akumele kube sengathi sekunomqhudelwano wokuqhathanisa izindlela ezinye izifundazwe ezisebenza ngayo. “Kumele umuntu onombono axhumane neProvincial Command Team ngaphambi kokuthi agijimele kwabezindaba. UNdunankulu uzibophezele ngokuthi njalo ngeSonto, kube nemininingwane ayinikeza umphakathi ngaphandle kokucwasa,” kugcizelela uMabaso.   