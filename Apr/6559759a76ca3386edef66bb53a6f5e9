UNkk Mathabo Nkawutha (56), kuthiwa udutshulwe amadoda angaziwa ebusuku ngoLwesihlanu esemzini wakhe. Ngokuthola kweSolezwe kungqongqoze abesilisa abathathu kulo muzi ngabo-9 ebusuku bafike bafuna imali namaselula amalungu omndeni. Sebenikeziwe abebekufuna, badubula owesifazane ongumnikazi womuzi. Uphuthunyiswe esibhedlela wafika washonela khona. Okhulumela amaphoyisa KwaZulu-Natal uCaptain Nqobile Gwala usiqinisekisile isigameko wathi amaphoyisa athungatha abasolwa. “Amaphoyisa aseNanda aphenya icala lokubulala emuva kokuba kudutshulwe owesifazane oneminyaka engu-56 esemzini wakhe ngoLwesihlanu. Ngokophenyo olusenziwe kugasele abesilisa abathathu emzini walo wesifazane bafuna imali namaselula kwabomndeni. Babe sebedubula lo wesifazane, babaleka. Umufi uphuthunyiswe esibhedlela kwafike kwaqinisekiswa ukuthi useshonile. Kuvulwe icala lokubamba inkunzi nelokubulala. Kusaphenywa, abasolwa bayathungathwa,” kusho uCaptain Gwala. Umthombo osondelene nalolu daba uthe umphakathi usale uzibuza ukuthi kungani lo wesifazane edutshuliwe ngoba imali namaselula okufunwe yizinswelaboya bese zikutholile. “Iyathusa kakhulu le ndaba, nabantu emphakathini bathukile futhi bashaqekile. Okudidayo wukuthi kungani lezi zigelekeqe zithathe uR300 namaselula zabaleka nakho, zaphinde zadubula umama wekhaya phambi komndeni wakhe,” kusho umthombo ocele ukungadalulwa ngoba usaba ukuthi angahlaselwa. Isolezwe lishayele ilungu lomndeni ngalolu daba izolo kodwa ucingo belukhala lungabanjwa. Amaphoyisa acele ongaba nolwazi ngalesi sehlakalo ukuba awathinte ngokushesha.