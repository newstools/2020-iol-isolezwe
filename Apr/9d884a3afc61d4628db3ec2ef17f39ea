Izingcingo bezikhala ubuthaphuthaphu emahhovisi eSolezwe ngoMsombuluko abagibeli basezindaweni ezahlukene bebika ngokwenyuswa kwemali yokugibela bengazelele. UMnuz Siyathemba Dlamini waKwaMaphumulo, uthe uthuke kabi uma egibela itekisi ebisuka KwaMaphumulo iya KwaDukuza, kwathiwa akakhokhe uR50 kanti phambilini ubekhokha uR22. “Siyacela nisiphenyele le nto eyenzekayo ukuthi isemthethweni yini, ukuthi kunganyuswa imali ngale ndlela ngoba nakhu osomatekisi bekhala ngokuthi bahamba nezimoto zingagcwele. Okubuhlungu asizange saziswe ukuthi imali izonyuswa,” kusho uDlamini. Ilungu lomphakathi waKwaXimba elicele ukungadalulwa lithe bona bebekhokha uR22 uma besuka KwaXimba beya eMgungundlovu kodwa manje sekuwuR40. “Uma usuka KwaXimba uya eCato Ridge bekuwuR15, manje sekuwuR30. Ibuhlungu le nto esiyenziwa ngabantu bamatekisi ngoba abanye bethu abasebenzi,” kusho leli lungu lomphakathi. Elinye ilungu lomphakathi laseNjengabantu nalo elicele ukungadalulwa, lithe lidumele ngesenzo sosomatekisi sokwenyusa imali. “Thina uma sisuka eNjengabantu siya eDalton besikhokha uR22 kodwa ngoMsombuluko sivuke sekuthiwa izimoto sezinguR40 ukuya eDalton, okusho ukuthi uR80 ukuya nokubuya. “Osomatekisi bebengancengi bethi uma ungenayo imali phindela ekhaya. “Le nto isiphatha kabi ngoba sekungathi isimo esikhona segciwane leCorona sidalwe wumphakathi,” kusho leli lungu lomphakathi. IMenenja ehhovisi leSantaco KwaZulu-Natal, uMnuz Sifiso Shangase, ithe akusona isinqumo semboni ezingeni lesifundazwe ukuthi kwenyuswe imali. “Abafowethu ezingeni lososeshini bazenzele ngoba bebuka izindleko bezama ukuvala igebe lokuthi balayisha abagibeli abangaphelele,” kusho uShangase. Uthe kuyathusa ukuzwa ukuthi kukhona ososeshini abanyuse imali. “Kwakona ukungena ensimini bekungesiyo impoqo, abafowethu abanqume ukusebenza bebebona ukuthi bazokwazi ukusebenza ngaphansi kwemibandela ebekwe nguhulumeni. Ngesikhathi sivuma ukuthi sizosebenza bekungesikho ukuthi sibeke phambili ukwenza inzuzo kodwa bekuwukuthi silekelele abagibeli bethu ukuze bangahlupheki,” kusho uShangase. Uxwayise ozakwabo abenza lo mkhuba wokunyusa imali wathi abawuyeke ngoba uyicala. “Uhulumeni uthe abantu abafuna ukwenza inzuzo ngalesi simo bephula umthetho kanti futhi bangabhekana nengalo yomthetho. Sibonile kwenzeka ezitolo kunyuswa imali yensipho yokubulala amagciwane neyezifonyo, uhulumeni wangenelela. “Asithandi ukubona abafowethu bemboni bengena enkingeni efanayo yingakho sikhuza,” kusho uShangase. Njengoba kuqale umkhankaso wokulwa nokubhebhetheka kweCorona, uhulumeni ukhiphe umyalelo wokuthi amatekisi alayisha abantu abangu-15, kumele alayishe abagibeli abayisikhombisa kuphela, kwakhishwa nezikhathi zokuhamba kwamatekisi zasekuseni nantambama. Ngemuva kokuthi kuphume lo myalelo, inhlangano yosomatekisi iSouth African National Taxi Council (Santaco), yakumisa ukusebenza kwezimoto ngoLwesihlanu olwedlule ngoba ikhala ngokuthi iyashayeka ayenzi nzuzo uma ilayisha abagibeli abangaphelele. Izimoto zize zabuya ngoMsombuluko emva kokuthi uNgqongqoshe wezokuThutha kuleli uMnuz Fikile Mbalula, exegise imibandela yokusebenza kwamatekisi wathi azosebenza kusukela ekuseni ngo-5, kuze kube ngu-8 ebusuku. Kanti phambilini abekade esebenza kusukela ngo-5 ekuseni bese eyama ngo-9 emini aze abuye ntambama ngo-4 kuze kube ngu-8 ebusuku.