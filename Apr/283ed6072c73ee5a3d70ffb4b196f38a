KUBHEDE uhlelo kubalisa ababili ababanjwe oPhongola namhlanje ekuseni bezenza abasebenzi basemakhazeni kanti bathwele insamvunsamvu yensangu bayihlohle ebhokisini lokungcwaba. Laba basolwa ababili omunye oneminyaka awu-32 nona-34 bazithele phezu kwamaphoyisa kuN2 kwakude emuva. Babanjwe nensangu elinganiselwa ku-80kg. Okhulumela amaphoyisa uBrigdier Jay Naicker uthe amaphoyisa abone imoto icisha amalambu maqede ipaka eduze nalapho ebemisa khona izimoto nokwenze asola ukuthi kukhona okushaya amanzi. "Amaphoyisa athole abalisa ababili emotweni bathi basebenza emakhazeni bathwele isidumbu. Amaphoyisa abesehlola imoto athola izijumbane zensangu eziwu-30 ebhokisini. Amaphoyisa abathathe ngaso leso sikhathi ababo bagcinwa esiteshini samaphoyisa. Bazovela enkantolo kaMantshi oPhongola ngoLwesibili" kusho uBrigadier Naicker. Ukhomishana wamaphoyisa esifundazweni uLieutenant General Khombinkosi Jula uwashayele ihlombe lamaphoyisa ngokuba namehlo abukhali akwazi nokubopha labasolwa. Khonamanjalo, izolo enkantolo yeMantshi eThekwini kuvele owesilisa oboshwe eBellair ngemuva kokubanjwe nesidakamizwa icocaine sigcwele ijacket abeyigqokile esingabiza imali elinganiselwa ku-R90 000.