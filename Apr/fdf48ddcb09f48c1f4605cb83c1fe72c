Lokhu kunekelwe uNgqongqoshe wezeMpilo KwaZulu-Natal, uNkk Nomagugu Simelane-Zulu, ngamanye amalungu omphakathi eMlaza njengoba ebehambele khona ngoMgqibelo ukuyokuzwa amanzi ngobhoko ngohlelo lokungena umuzi nomuzi kuhlolwa igciwane okulindeleke lethulwe ngokusemthethweni wuNdunankulu KwaZulu-Natal uMnuz Sihle Zikalala kuleli sonto. UNkk Simelane-Zulu uthe amanye amalungu omphakathi azwakalise ukwesaba indlela abantu abambuka ngayo umuntu osekuvele ukuthi usehaqwe wubhubhane. “Njengohulumeni siyadinga ukuqinisa kakhulu ekufundiseni abantu ukuthi igciwane lithathelana kanjani ngoba sekunocwasana okukhulu emphakathini. Komunye umuzi esingene kuwo abasanda kudlulelwa yilungu lomndeni, basitshele ukuthi uma umuntu ephuma kwakhe ezodlula emasangweni alo muzi uvala umlomo okudala isithombe esibi sengathi yilo mndeni onaleli gciwane endaweni,” kusho uNkk Simelane-Zulu. Uthe abantu kufanele bazi ukuthi igciwane lingahlasela wonke umuntu uma engalandeli imigomo yezempilo ebekiwe. Ubehambisana namavolontiya azosebenza ukubheka abanezimpawu zegciwane nabanye kwabangu-1 400 abajutshwe ukuhlola abantu eKZN. Uthe ngaphambi kokuthi umuntu ahlolwe, kuzoqala labo abaqaphe izimpawu ukuthi bambuze imibuzo mayelana nezimpawu zokugula anazo nanokuthi useke wasondelana yini nomuntu onegciwane uma kutholakala ukuthi akanazo izimpawu futhi akakaze asondelane nonegciwane, ngeke ahlolwe kodwa uma kukhona okukodwa kwalokhu anakho bazobe sebemdlulisela kwabahlolayo. Uthe yize uhlelo lungakethulwa ngokusemthethweni kodwa ukuhambela kwabo eMlaza bekuhloswe ngakho ukuluhlola ukuthi uma selethuliwe yiziphi izinselelo abazobhekana nazo. Uhlabe ikhwelo lokuthi bonke abezempilo abangafisa ukuzovolontiya beze ngoba ithimba labangu-1 400 liyisibalo esincane kakhulu. Uthe bazobheka izindawo lapho kuzogcinwa abahaqwe igciwane kuyona yonke imikhandlu emikhulu esifundazweni kanti uqinisekise ukuthi kusasa uzobe esedlulisela kundunankulu izindawo lapho kuzobekwa khona lezi zibhedlela ezizoba ngomahambanendlwana.