UMNYANGO wezeMfundo, eWestern Cape ugqugquzela abazali ukuthi baqhubeke bakhokhe imali yesikole nakuba kungakacaci ukuthi abafundi bazobuyela nini ezikoleni njengoba izwe lisavaliwe ngenxa yeCovid-19. UMnyango wezeMfundo, eWestern Cape uthi izikhulu zomnyango zidingida amasu okuqeda ikhalenda yezikole ka-2020 ngemuva kokuvalwa kwezwe, kodwa bathe isinqumo sokugcina sizothathwa wumnyango wezeMfundo kuzwelonke. Ngqongqoshe wezeMfundo, uNkk Angie Motshekga, okwamanje akakamemezeli lutho ngezinhlelo zomnyango zokuqinisekisa ukuthi abafundi bayaziphothula zonke izifundo zabo ngesikhathi nonyaka. Okwamanje uNkk Motshekga usadalule ukuthi bangase bavale amaholidi kaJuni nakaSepthemba, kodwa akukho okusamenyezelwe ngumnyango.  Okuningi kulele ekutheni ukuvalwa kwezwe kuphela nini, ngemuva kwesinqumo sikaMengameli Cyril Ramaphosa sokwelula uthaqa kuze kube kuphela inyanga ka-Ephreli. EWestern Cape bawu-105 528 abafundi bakaGrade 1 abaqale ukufunda nonyaka, bawu-52 313 abafunda u-matric asebekulindele ngabomvu ukuqeda isikole. Njengamanje abafundi abaningi kuleli bathola ezemfundo emaphephandabeni, kuma-website, app  nasemisakazweni kanti uMnyango wezeMfundo uphonsele abazali inselelo yokuba kube yibona abahamba phambili ekuqinisekiseni ukuthi izingane zabo ziyafunda ngalesi sikhathi sikathaqa. Incwadi evela kwinhloko yoMnyango wezeMfundo, eWestern Cape ebhalelwe othishanhloko ekuqaleni kokuvalwa kwezwe yaveza ukuthi abazali kumele baqhubeke bakhokhe imali yesikole. Okhulumela lomnyango uMnuz Bronagh Hammond uthe umnyango ugquqguzele abazali ukuthi bakhokhe imali yesikole uma bekwazi. "Incwadi eyabhalelwa abazali ekuqaleni kukathaqa eyayivela kwiNhloko yomnyango yayibeka umbono wakhe, wokuthi abazali kumele baqhubeke bakhokhe imali yesikole. Izikole eziningi zithembele kwimali yesikole ukukhokhela abasebenzi besigungu esengamele isikole. Abantu asebephelelwe wumsebenzi bangafaka isicelo sokungayikhokhi imali yesikole. Amafomu azotholakala ezikoleni uma sezivuliwe. Kubalulekile ukuthi abazali bagcwalise lawa mafomu ngoba azothunyelwa emNyangweni wezeMfundo esifundazweni," usho kanje. Izikole ezizimele kuleli, i-Independent Schools Association of Southern Africa, ziqinisekise esitatimendeni ukuthi abazali uyabaphoqa umthetho ukuba baqhubeke ukukhokha imali yesikole.