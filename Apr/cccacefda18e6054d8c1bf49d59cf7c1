Encwadini ebhalelwe amalungu asekomitini lezokuvikela ePhalamende uMnuz Cyril Ramaphosa, uveze ukuthi angu-73 180 amasosha azojutshwa. Kuvela ukuthi ukutshalwa kwala masosha kuzodla uR4.59 billion. Le ncwadi ebhalwe ngoLwesibili, izolo ibisabalele ezinkundleni zokuxhumana abanye bephawula ngayo. Omunye wabayifake kwiTwitter kubalwa uMnuz John Steenhuisen ongumholi weDemocratic Alliance (DA). Encwadini uRamaphosa uveza ukuthi kumele kuqinisiwe imithetho kathaqa ngoba ziyaqhubeka nokwanda izibalo zabahaqwe yigciwane. “NgoMashi 25 ngagunyaza ukutshalwa kwamalungu eSouth African National Defence Force (SANDF) angu-2 820 ukuze asebenzisane namaphoyisa ukuqinisa imithetho kathaqa emphakathini nasemingceleni. Ngenxa yokwanda kwezibalo zabahaqwe yiCovid-19, senginqume ukusebenzisa isigaba sika-20 somthetho wezokuvikela ukwandisa amanye amasosha angu-73 180. Azosebenza kusukela ku-Ephreli 2 kuya kuJuni 26,” kusho isitatimende. Incwadi iveza ukuthi kuzobuye kucaciswe ngalesi sinqumo kumalungu ePhalamende. Kuvela le ncwadi nje, uRamaphosa ngoLwesibili ubethula inkulumo echazela isizwe ngezinhlelo zokuzama ukulekelela umnotho nesimo senhlalakahle njengoba abantu besagonqile. Ukuvezile ukuthi ukusheshe kuvulwe izwe kuzokwenza ukuthi libhebhetheke kakhulu igciwane. Kulindeleke ukuthi aphinde ethule inkulumo namhlanje ukuveza ezinye izinhlelo ngothaqa. Kwenzeka lokhu nje, amanye amalungu omphakathi aweneme ngokutshalwa kwamasosha, asolwa ngokusebenzisa isihluku ukuqinisa imithetho kathaqa. UNgqongqoshe wezokuVikela uNkk Nosiviwe Mapisa-Nqakula uthe bazophenya futhi bathathele izinyathelo amasosha asolwayo. “Ngemuva kokubona inselelo ekhona, umkhuzi wamasosha unqume ukuthi kumele kube namasosha azokwengezwa,” kusho uNkk Mapisa-Nqakula ekhuluma ePhalamende.