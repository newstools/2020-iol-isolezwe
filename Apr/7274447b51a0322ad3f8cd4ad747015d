UDkt Mkhize, onguNgqongqoshe wezeMpilo kuzwelonke, njengamanje usezakhele udumo njengomdidiyeli wezinhlelo zikaHulumeni zokulwa negciwane leCorona eziphethwe uMengameli wezwe, uMnuz Cyril Ramaphosa. Lokhu kubalwa nokuvalwa kokusebenza kwezwe kuze kube u-Ephreli 16 okuqondwe ngako ukuthi abantu bangahlangani ndawonye ukunciphisa ukuthi bathelelane ngaleli gciwane. Umbuzo-ke wukuthi singamethemba yini uDkt Mkhize ukuthi angahola iNingizimu Afrika ukuthi iphume kule nkinga yeCorona esibhekene nayo njengezwe nomhlaba wonke jikelele? Ngenkathi kulungiselelwa inkululeko, esagcina siyitholile ngo-1994, uMkhize wayeyingxenye yekomiti lezempilo enhlanganweni yakhe i-ANC, elalakha izinhlelo nemigomo eyayizolandelwa lapho uKhongolose usuthatha izintambo. Kuleli komiti kwakukhona noDkt Nkosazana Dlamini Zuma owaba ngungqongqoshe wokuqala wezempilo noDkt Manto Tshabalala-Msimang owamlandela. Njengentatheli esifundazweni saKwaZulu-Natal, eyayithanda ukubhala ngoguquko olwalwenziwa wuKhongolose kwezempilo, ngabuye ngaba yisikhulumeli somnyango wezempilo kuzwelonke iminyaka eyisishiyagalombili (2000-2008), ngibe nomdlandla ukubuka imisebenzi kaKhabazela kulo mkhakha. Emva kokhetho lokuqala olukhululekile ngo-1994, uKhabazela waqokwa njengongqongqoshe wezempilo KwaZulu-Natal. Yena noMnuz Sbu Ndebele, babengababili abavela kuKhongolose ababe yingxenye kahulumeni wesifundazwe owawuphethwe yi-IFP. Wasebenza ngokuzikhandla ukwakha imitholampilo kuyo yonke ingxenye yesifundazwe. Lokhu wayekwenza ngoba kwakumele wonke umuntu aluthole usizo lwezempilo ikakhulu abesifazane abakhulelwe nezingane ezingaphansi kweminyaka eyisithupha, umengameli ongasekho uNelson Mandela ayemezele ukuthi kumele belashwe mahhala. Esinye sezakhiwo zezempilo ezinkulu ezakhiwe ngesikhathi sikaKhabazela kwezempilo, kubalwa nesibhedlela sikanokusho iNkosi Albert Luthuli, okuyisibhedlela esiphambili eNingizimu Afrika yonkana. Ubambe isikhundla emnyangweni wezempilo eKZN iminyaka eyishumi (1994-2004), okumenza kube nguyena yedwa obambe lesi sikhundla isikhathi esingaka kuzo zonke izifundazwe zihlangene. Ube esedlulela ekuphatheni umnyango wezezimali esifundazweni ngo-2004, wakhethwa ngengondunankulu wesifundazwe ngo-2009. Engqungqutheleni kaKhongolose ka-2012 eMangaung, wakhethwa njengoSikhwama-Jikelele wale nhlangano okumenze ukuthi athuthele ekomkhulu lale nhlangano eLuthuli House, eGoli. Ngemuva kokhetho lwanyakenye, uqokwe njengongqongqoshe wezempilo kuzwelonke. UKhabazela umnkantshubomvu ekulweni nezifo ezibhebhetheka ngokushesha emphakathini. Isigameko sokuqala, kwaba wukubhebhetheka kwesifo sikamalaleveva enhla nesifundazwe, lapho sixhumana khona neSwatini neMozambique. Abantu abathola lesi sifo ngonyaka ka-2000 babebalelwa ku-63 000. Inkinga enkulu kwakuwukuthi imithi eyayisetshenziswa ukubulala omiyane ababhethekisa lesi sifo yayingasasebenzi naleyo eyayisetshenziswa ukwelapha labo abathola lesi sifo yayingasasizi, okwenza kwafa abantu abawu-340 ngenxa yalesi sifo ngonyaka ka-2000. UKhabazela wahlangana nongoti bemikhakha eminingi kwezempilo, kwavunyelwana ngokuthi kushintshwe imishanguzo eyayisetshenziswa ukwelapha ababeguliswa yilesi sifo. Kwacelwa imvume yokusebenzisa isufutho somiyane iDDT eyayivaliwe inhlangano elawula ezempilo emhlabeni, iWorld Health Organisation (WHO) ngenxa yokusabela ukuthi lesi sifutho sasinomthelela omubi kwezemvelo. UKhabazela wadidiyela amathimba abasebenzi bezempilo ukuthi bachele yonke imizi ezindaweni zasemakhaya ezisabalele enhla nesifundazwe. Laba basebenzi babefundisa nomphakathi ngezimpawu zalesi sifo nokubaluleka kokuthola usizo lwezempilo ngokushesha uma sikungenile ngenxa yokuthi lesi sifo siyashesha ukukhubaza impilo. Isibalo sabantu abangenwa yilesi sifo sikamalaleveva minyaka yonke, sehla ngokumangalisayo sisuka ku-63 000 ngo-2000 saya ku-7 700 ngo-2005. Isibalo sabashonayo sasuka ku-340 ngo-2000 saya kwabahlanu kuphela ngo-2010. Ngenxa yale mpumelelo, ngo-2006 iWHO yamemezela ukuthi isifutho iDDT sesingasetshenziswa ukulwa nalesi sifo, ikakhulu ezwenikazi i-Afrika lapho lesi sifo sibulala abantu abaningi minyaka yonke. Kusenjalo ngo-2000/2001 kwaqubuka isifo se-cholera esathinta kakhulu izindawo zasemakhaya azingenamanzi nezinhlelo zokuthutha indle, ikakhulu izindawo ezakhele iMpangeni namaphethelo. Lesi sifo sabhebhetheka kakhulu sekusondele amaholide kaKhisimusi, okuyisikhathi lapho abantu abaningi abagoduka ngaso baye emakhaya futhi kuba nemicimbi emining lapho abantu bephuza baphinde badle ndawonye ezithebeni. Lokhu kwakukhomba ukuthi lesi sifo sazobhebhetheka kakhulu, kubalwa nabantu okwakulindeleke ukuthi bashone ngenxa yaso. Kwadiduiyelwa ithimba elalizokulwa nalesi sifo elaliholwa nguKhabazela, esekwa nguDkt Tshabalala-Msimang nalowo owayephethe ezamanzi, uMnuz Ronnie Kasrils. Basitshela ukuthi senze lokhu okulandelayo ukulwa nokubhebhetheka kwalesi sifo: * Ukwazisa umphakathi ngalesi sifo sisebenzisa umsakazo woKhozi * Ukuthumela amaloli aletha amanzi emphakathini * Ukuhlela ama-laboratories ukuthi asinike imiphumela yocwaningo ngokushesha * Ukuhlela ukuthuthwa kweziguli zisuka emitholampilo ziye ezibhedlela ezazinamawodi ayebekelwe ukulwa nalesi sifo ukuze singabhebhezeleki ezibhedlela. Le mizamo yasebenza kakhulu ukuvimba ukushona kwabantu ngenxa yalesi sifo. Umbiko wabacwaningi beHuman Science Research Council ngalesi sigameko uthi bangu-114 000 abantu abathola lesi sifo ezinyangeni eziwu-13 esabhebhetheka ngaso. Kulabo abatheleleka, bangu-260 kuphela abashona. Lokhu kusho ukuthi yize lesi sifo sabhebhetheka kakhulu, * -0,31% kuphela owabhubha, okuyisibalo esiphansi kakhulu uma kuqhathaniswa nezinye izigameko ezifanayo zokubhebhetheka kwe-cholera. Sisesekuqaleni kokubhebhetheka kwegciwane leCorona, futhi kuzothatha imizamo yayo yonke imikhakha ukuvimba lesi simo. Kuze kube manje, uKhabazela uselikhombisile ikhono lakhe lokudidiyela yonke imikhakha ukuthi isebenze ngokuhlanganyela. Okuhle kakhulu ngaye yisineke anaso ukuchazela umphakathi ngobunzima benkinga esibhekene nayo nokumele kwenziwe ukulwa nalesi sifo. * UMngadi wayeyintatheli kwamanye amaphephandaba esifundazweni wabuye futhi waba ngumkhulumeli womnyango wezempilo kuzwelonke. Useyisikhulu kwezinye zezinkampani ezizimele.