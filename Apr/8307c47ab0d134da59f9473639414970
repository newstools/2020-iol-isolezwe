CHARLES KHUZWAYO noJONISAYI MAROMO UNGQONGQOSHE wamaPhoyisa kuleli, uMnuz Bheki Cele, uzithintele iziqandu eningini labantu abamnyama ngokuxolisa emphakathini ongamaSulumane ngesenzo samaphoyisa ngesikhathi ebopha abazalwane abangu-24 ebebekhonza eMasibekela, eMbuzini, eMpumalanga ngempelasonto. Abantu abaningi abamnyama bakhwele badilika ezinkundleni zokuxhumana, bemsola ngokuba netiye. Ukukhala kwabo kusukela ekubonakaleni kwamasosha namaphoyisa echitha utshwala nenyama emizini obekuhlatshwe kuyo njengoba kusavalwe thaqa izwe. Nakwelinye ibandla laseZayoni abonakala amaphoyisa ekhipha amakholwa, aze awaphuca nesigubhu kodwa akakaze wathi vu uCele ngesenzo sokungahloniphi kwamaphoyisa. Emuva kokungena kwamaphoyisa ebandleni lamaSulumane egqoke izicathulo, ekubeni zingavumelekile, uCele uphumele obala waxolisa kwabenkolo yamaSulumane. Okhulumela uCele, uBrigadier Mathapelo Peters, ukhiphe isitatimende ebesithi kuneqeqebana labantu elibonakala kwi-video, esisabalele ezinkundleni zokuxhumana, liboshwa ngokwephula umthetho wokuhlangana ongaphansi kweCovid-19 Disaster Management Act njengoba izwe lisavalwe thaqa. "UNgqongqoshe uCele ukhiphe isixoliso emphakathini ongamaSulumane ngamazwi ayinhlamba ashiwo ngesikhathi kuboshwa, lolu daba njengamanje luyaphenywa ngamaphoyisa angaphansi kweSAPS ukuthola ukuthi ngubani othuke inhlamba. UNgqongqoshe uCele ufisa ukugcizelela ukuthi amaphoyisa anelungelo lokulandela umthetho wezwe ngaphandle kokukhetha iphela emasini ngokobulili, ubuhlanga nokunye," kusho uPeters. Kwi-video, iqeqebana lamaphoyiswa lizwakala limemeza esontweni okubukeka kuyi-mosque. Omunye wamaphoyisa uzwakala ememeza ebhekise kubazalwane ebuzwa kanje "Senibakhulu kunoMengameli? Noma uMuhammed mkhulu kunomengameli?" Umkhandlu wale nkolo iJamiatul Ulama South Africa Council of Muslim Theologians uwagxekile amaphoyisa ngakwenzile ngesikhathi ezobopha, futhi wacela uphiko oluphenya amaphoyisa ukuba uluphenye lolu daba. Ngaphandle kwenhlamba, egxibha uMuhammad, amaphoyisa akwaSAPS abonakale engena endaweni yokuthandaza egqoke amaguzu. Lezo zithombe ziwaphethe kabi amaSulumane ngoba ayayihlonipha kakhulu indawo yokuthandaza ngoba ayithatha njengengcwele futhi awangeni kuyo egqoke izicathulo." Umkhandlu uphonsele inselelo uMkhandlu obheka amalungelo abantu, ukuba uphenye kabanzi amaphoyisa athintekayo. NgoLwesihlanu, uMengameli wezwe, uMnuz Cyril Ramaphoyisa, ongusihlalo we-African Union, wenza i-video efisela amaSulumane e-Afrika jikelele njengoba egubha inyanga yeRamadaan. Nakuba kunjalo kodwa wathi njengoba emhlabeni kunje, umgubho weRamadaan ngeke uze ugujwe njengeminye imikhosi obekufanele igujwe ekuqaleni kwalo nyaka, okubalwa kuyo iPhasika. Isixoliso sakhe sakhe siyinyathele emsileni kubantu abamnyama. Nomhlaziyi wezepolitiki ozimele, uMnuz Nhlanhla Mtaka, ukhale kakhulu ngokuziphathisa okoMkhuzi wamaPhoyisa kukaCele. Ehlaziya ipolitiki ohlelweni lwasekuseni oKhozini, uMtaka uze wagxeka namakhosi ngokuyihlaba inhlali ekubeni kuhlukumezeka abantu abangaphansi kwezizwe zawo. Uthe imikhuba eyenziwa yimindeni uma ihlabile noma ifihla ilungu lomndeni, ikakhulukazi imilindelo akusiyo imikhuba yemindeni kodwa iyisiko lesizwe sonke. Omunye wabagxeke uCele ngNcuthu Mzangwa. Uthe kufanele Cele axolise emphakathini omnyama. "Uma ekwazi ukuxolisa emphakathini ongamaSulumane, noma kanjani kufanele axolise emindenini okuphazanyiswe kuyo izinkolo nezinkolelo zayo futhi nokuchithwe ukudla wayo. Kungani abantu abamnyama bephathwa kanjena?" NoSihle Ngema unxuse uCee ukuba ayoxolisa kubantu abamnyama oKhozini.  "Uyawesaba amak&%$ noma amaSulumane ephula umthetho, uzoqinela thina. Uzincengela opaku ngathi ema$#%ni/ emaSulumeni ngokuwakhotha eng*@*a, uyoxolisa. La kithina makh*&%a kuyehlela nje, uny&*a emakhanda ethu,"kusho uNgema. NoKhabzela Mzimela uthe "Angithi izwelethu liphethwe abezizwe, uyabona nje lento kaCele yokuxolisa ohlangeni lwamaSulumane iyihlazooo."  African News Agency (ANA)