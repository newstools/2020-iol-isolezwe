Osebenza esibhedlela iNtunjambili ongagunyaziwe ukukhuluma nabezindaba, uthe bathuke boma ngesikhathi izikhulu zesibhedlela ngoLwesithathu zibatshela ukuthi kunabantu abasendleleni abavela kwezinye izingxenye zikaMasipala iLembe abazogcinwa kulesi sibhedlela. “Sitshelwe ukuthi iziguli ebezilaliswe kulesi sibhedlela zizothuthelwa esibhedlela Umphumulo ngoba iNtunjambili isiqokwe njengesibhedlela esizothwala abanegciwane eMkhandlwini iLembe. Akuphelanga sikhathi esingakanani, zafika izimoto ezithwele iziguli. Okubuhlungu wukuthi besingazilungiselele ngoba sitshelwe ngosuku ebezizolethwa ngalo,” kusho umthombo. Umphakathi ukuzwile lokho, wanikela esibhedlela ngobusuku okufike ngazo iziguli, wavala amasango wasabisa nangokusokhela. Nasekuseni izolo kusize amaphoyisa ahlakaza isixuku. Elinye ilungu lomphakathi elingathandanga ukudalulwa, likhale ngokuthi bekungakabikwa muntu oneCorona endaweni kodwa uhulumeni ngokuletha abanayo kubukeka ezama ukulifafaza endaweni. “Kungani kungakhethwanga izibhedlela ezivele zinabantu asebenegciwane? Bekumele kube yisibhedlela esiKwaDukuza ngoba sinezinsiza. Uma beyiletha esibhedlela esisemakhaya kusho ukuthi sizofa sonke,” likhononde kanje. Okhulumela amaphoyisa kuzwelonke uBrig Vishnu Naidoo, uthe kuboshwe amalungu omphakathi angu-19 aneminyaka ephakathi kuka-40 kuya phezulu abebhikisha. “Abalinganiselwa ku-500 bangene ngezintatha (izolo), bavala izintuba ezingena esibhedlela befuna iziguli ezilaliswe esibhedlela, zikhishwe. Ababoshiwe bathweswe amacala okuphula umthetho wezenhlekelele. Isimo besisashubile kodwa amaphoyisa asiqaphile,” kuchaza uNaidoo. Kuthiwa abahlengikazi nabasebenza esibhedlela, bebeqhinqe ngaphandle bethi besaba ukuthi bazotheleleka. Zingu-10 iziguli ezilethiwe. UNobhala weDemocratic Nursing Organisation of South Africa, KwaZulu-Natal, uMnuz Mandla Shabangu, uthe ukuqinisa amakhanda kwezikhulu zomnyango yikhona okuzoholela ekutheni abasebenzi bangalawuleki. “Bekumele abasebenzi, umphakathi neziguli, baziswe kusenesikhathi ngezinhlelo zokuthi isibhedlela sesizoba yisikhungo sokulalisa abaneCoronavirus kodwa wanquma ukuhambisa abahaqekile ngaphandle kokuxhumana, okubeka impilo yabasebenzi nemindeni yabo engcupheni,” kusho uShabangu. UNgqongqoshe wezeMpilo esifundazweni uNkk Nomagugu Simelane-Zulu, ukugxekile ukubhikisha kwamalungu omphakathi wathi kukhombisa ukuntuleka kolwazi ngaleli gciwane. Uthe lesi ngesinye sezibhedlela ezingekho matasa okusebenza kuphela imibhede engu-39% njengoba siqokwe njengesinye sezibhedlela okuzolaliswa kuso abantu abahaqwe yileli gciwane. “Kumele sikujwayele ukuthi leli gciwane selikhona futhi seliyingxenye yempilo yethu. Njengomphakathi kumele sisebenzisane nohulumeni ukulwa nalo, sifake umdlandla ekufundisaneni ngezimpawu zalo.” Uthe banomhlangano nobuholi bendawo nezikhulu zomnyango esifundeni ukuzama ukuthola isixazululo wanxusa umphakathi ukuthi wehlise umoya.