IGauteng Liquor Forum inqumele okatiki uRamaphosa ukuthi aphendule namhlanje ngokuthi axegise noma izoya enkantolo. Le nhlangano imele osomabhizinisi abancane abangu-20 000 abakhale ngokuthi ukuqhutshwa kukathaqa kuzobulala amabhizinisi abo uma bengavunyelwa ukudayisa ngezikhathi ezithize. Isitatimende esikhishwe uDhlomo sithe umuntu osuke esephuze utshwala ukuziphatha kwakhe kuyaphazamiseka. “Umuntu ophuze utshwala akakwazi kahle ukuthatha izinqumo eziphusile ngaleso sikhathi. Lesi sikhathi sikathaqa asidingi abantu abangeke bakwazi ukuthatha izinqumo ezifanele,” kusho uDhlomo. Uthe bayakuncoma ukuba uRamaphosa avale konke ukudayiswa kotshwala ngalesi sikhathi. “Umengameli akumele alalele labo abafuna ukudayisa utshwala ngoba uma evuma kungenzeka abantu babe sengozini yokutheleleka ngegciwane benganakile,” kusho uDhlomo. UDhlomo uthe lokhu kwenzelwa izwe nokuthi abantu baphephe, kulawuleke nezinye izinto ezingonakala ngenxa yotshwala. Khonamanjalo, uhulumeni wakuleli ukhathazekile ngezinsolo zokuthi abantu base-Afrika abaseChina bathola ukucwaseka. UMnyango wezoBudlelwano naMazwe omhlaba uthe phakathi kwezinsolo kukhona ezithi abantu base-Afrika abaphathwa ngendlela njengoba bephoqwa ukuthi bahlolwe, bagcinwe bodwa nokunye ukungaphathwa kahle ngenxa yeCoronavirus. Umnyango unxuse amanxusa ase-Afrika eChina ukuba asebenzisane nohulumeni ukunqanda lokhu.