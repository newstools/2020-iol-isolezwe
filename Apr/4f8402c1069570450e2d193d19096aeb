Lo mnyango uthole uR4.4 million esikhwameni iSolidarity Fund okuyimali yokusiza njengoba kuhlasele iCoronavirus. Izolo ithimba lalo mnyango lisabalale nesifundazwe sonke ngamaloli anokudla obekuyonikelelwa abahlwempu. Bekukhona namaciko alekelela umnyango esabalalisa ukudla, nawo akhale kakhulu ngokuvalwa kwezwe ukuthi kuwalambisile. UNkk Khoza uyalele osomlomo bomasipala ukuthi bathathele izinyathelo amakhansela adlala ipolitiki uma ekhipha ukudla. “Umsebenzi wethu wukuqiniseka ukuthi wonke umuntu esifundazweni ulala edlile. Abadayisa emigwaqweni nosomatekisi abakhahlamezeke ngokuvalwa kwezwe nabo abayobhalisela ukuthola ukudla emakhanseleni. “I-Covid-19 ayibheki ukuthi uphuma kuliphi iqembu lezepolitiki. Osomlomo abathathele izinyathelo amakhansela akhipha ukudla ngokwenzelela,” kusho uNkk Khoza. Uphinde wakhala ngokukhuphuka kwesibalo sezigameko zodlame lwasekhaya, ukuhlukunyezwa kwabesifazane nezingane, ezibikwa emaphoyiseni. Uthe ukuvalwa kwezwe yisikhathi sokuthi umndeni uhlale ngokuzwana, kunikwe izingane uthando futhi zivikelwe. “Asilindele ukubona ukuphulwa komthetho ngalesi sikhathi. Sikhathazekile nangezigameko zokudlwengulwa kwabathandana ngokobulili obufanayo, kuthiwa bayaqondiswa,” kusho uNkk uKhoza Lo mnyango uthe ushaqekile yisibalo esiphezulu sabahlala emigwaqweni okuvezwe wukuvalwa kwezwe. Uthe ubungenazo izinombolo eziqondile zabo okwenze kwaba nzima ukubahlelela kahle. UNkk Khoza uthe abasebenzi bomnyango wakhe kuzomele balekelele ophenyweni lokuthengelwa kwabahlala emigwaqweni izingubo zokulala okuthiwa bezimba eqolo. “Sizolekelela ophenyweni lukandunankulu ngoba akwamukelekile ukunyuswa kwentengo yezimpahla ngalesi sikhathi. Akwamukelekile ukuthi umuntu angamane adayise ingubo yokulala uR600. Kumele kubhekwane nomkhuba wokunyuswa kwamanani okudla nentengo yezimpahla. Bonke abasebenzi bomnyango abathintekayo ekuthengweni kwezingubo kuzomele balekelele ophenyweni, “ kusho uNkk Khoza. Lo mnyango usebenzise uR22 million uthengela abahlala emigwaqweni izingubo zokulala eziwu-48 000 ezizosatshalaliswa kwizifunda eziwu-12. Iyinye ingubo ibize phakathi kukaR450 kuya kuR550.