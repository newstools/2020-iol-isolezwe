UMqondisi weWHO, uDkt Tedros Adhanom Ghebreyesus, uthe noma ngabe yiliphi izwe okuzohlolwa kulo umgomo wecoronavirus kuzolandelwa imithetho. Uthe umgomo osazohlolwa wokuvikela leli gciwane ngeke uhlolwe e-Afrika uzohlolwa noma kuliphi izwe kungaba i-Europe noma yiliphi elinye izwe. “I-Afrika ngeke ibe yisizinda sokuhlola noma yimuphi umgomo. Kuzolandelwa imigomo yokuhlola imigomo elandelwayo emhlabeni,” kusho yena. Ubesho lokhu nje ososayensi baseFrance bebekhuluma emsakazweni wakulo leli lizwe bethi umgomo kumele uhlolwe ngabantu base-Afrika. Le nkulumo yabo isuse umsindo abantu base-Afrika bethi ikhombisa ukucwasa nokuthi i-Afrika ithathwa njengesizinda sokuhlola imigomo. UGhebreyesus uthe kuyaphoxa futhi kuyihlazo ukuthi ngalesi sikhathi kusekhona ososayensi abacabanga ngale ndlela. “Noma ngabe umgomo uhlolwa kuphi kuzolandelwa imithetho ebekiwe alikho izwe okuzothiwa kuzohlolwa kulo kuphela. Le ndlela yokucabanga kuzomele iphele,” kusho yena. “Abasebenzi bezempilo yibo okumele babhekelelwe kuqala ngezimfonyo ngoba yibo ababhekene ngqo nempi yokulwa neCoronavirus. Ziyashoda emhlabeni wonke kumele abantu okuyibona abasekhaleni lempi yokulwa ngaleli gciwane kube yibo abavikelwa kuqala,” kusho yena. Usho kanjena nje i-United States isanda kuthatha isinqumo sokuthi umphakathi wonke ugqoke izifonyo. “Izifonyo nezinye izivikeli kumele zisetshenziswe ngabasebenzi bezempilo. Izwe elingakhetha ukuthatha isinqumo sokusebenzisa izifonyo kumele kube yizwe elingakwazi ukusebenzisa ezinye izindlela zokuzivikela kuzo okubalwa ukugeza izandla, ukuqhelelana okungelula mhlawumbe uma amanzi eshoda kulowo mphakathi, ” kusho uGhebreyesus.