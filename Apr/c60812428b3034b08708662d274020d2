Lokhu kulandela ukusabalala kwe-video ne-voicenote lapho kuvele izinsolo zokuthi amaphara athathwe ayolahlwa e-Island, eNazaretha. Kwi-video ebonwe yiSolezwe kubonakala ababukeka sengathi bahlala emgwaqweni behamba ngezinyawo belandela iloli likamasipala. Kuphinde kuvele ababili bebambelele ngemuva kuleli loli bese beyehla uma lizama ukuma. Kwi-voicenote kuzwakala owesilisa ekhuluma emangele ukuthi kungani amaphoyisa kamasipala ehlisa abantu abahlala emgwaqweni abalinganiselwa ku-100, kuleya ndawo. Kule -voicenote owesilisa uzwakala exwayisa ukuba abantu baphephe njengoba kungenzeka umphakathi wakule ndawo ugcine ususengozini yokuhlaselwa amaphara njengoba elahlwe ngasendaweni okwakuchithwa kuyona udoti. Okhulumela umasipala uMnuz Musa Mayisela uvumile ukuthi uyibonile ivideo kodwa wathi ayivezi izinsolo ezikwi-voicenote. “ I-video ngiyibonile kodwa angizange ngibone amaphoyisa kamasipala ehlisa abantu abahlala emgwaqweni. Asikho isidingo esingenza amaphoyisa kamasipala ukuba athathe abahlala emgwaqweni ayobabeka endaweni ethize ngoba akhona amatende abekelwe ukubahlalisa. Kusetshenziswe imali enkulu kabi ngala matende ukuba alekelele abahlala emgwaqweni,” kusho uMayisela. Wathi alukho uphenyo umasipala ozolenza ngale video kuze kube kukhona onobufakazi obubambekayo ngokuthi kwenzekeni bese bephenya benokubambekayo ngalezi zinsolo. “Siyanxusa abantu ukuba beyeke ukufafaza izinto ezingelona iqiniso ngalesi sikhathi ngoba sibhekene nesikhathi esinzima ngakho ukuveza izinto ezingenasisekelo kuyaphazamisa kakhulu emsebenzini wamaphoyisa kamasipala,” kusho uMayisela. Ucele ongaba nolwazi ngalolu daba ukuba athinte uMasipala weTheku ngokushesha. Kuthintwa iphoyisa elingagunyaziwe ukuba likhulume nabezindaba langalapho kuthiwa kushiywe khona amaphara, likuqinisekisile ukuthi kukhona abantu abaningi okuthiwa bashiywe kuleya ndawo kodwa alizange libabone.