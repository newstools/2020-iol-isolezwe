ZIKHALELWE ngamasongo kaSigonyela izithandani ezisolwa ngokubulala kulandela ukutholwa kwesidumbu somfana oneminyaka emihlanu wase-Orange Farm ethaveni yazo. Isidumbu salo mfana sitholwe sinqunu, simisiwe sincikiswe ngefriji. Amaphoyisa, abasebikeliwe ngokuduka kwalo mfana, athe isidumbu sitholwe sinentambo entanyeni, amaqakala eboshwe ngeduku. Okhulumela amaphoyisa esifundazweni iGauteng uColonel Kay Makhubele uthe lezi zithandani, ezineminyaka ewu-29 no-30, zingabanikazi bethaveni okutholwe kuyo isidumbu. Baboshwe ngoLwesine ntambama. “Amaphoyisa avule icala lokubulala elisaphenywa. Abasolwa ababoshiwe bazovela enkantolo maduze,” kusho uMakhubele. UMakhubele uthe ugogo womfana ubike ngokuduka kwakhe esiteshini samaphoyisa e-Orange Farm ngoLwesibili ngo-3 ntambama. Uthe ngosuku olulandelayo kwatholwa isidumbu somfana e-Extension 4 e-Orange Farm ethaveni. Ngokuhamba kwesikhathi kwatholakala ukuthi isidumbu ngesomfana obekubikwe ukuthi udukile. UMakhubele uthe ngesikhathi abaphenyi befika kule ndawo kwakungekho muntu kwazise zivaliwe izindawo ezidayisa utshwala njengoba kuvalwe izwe ngenxa yeCovid-19. Uthe amaphoyisa azothola ukuthi umfana ubulawe yini uma sekuphume imiphumela yokuhlolwa kwesidumbu. 