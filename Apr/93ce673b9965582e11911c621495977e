UNkk Nomusa Dube-Ncube obehamba namaphoyisa nezinye izinhlaka zokuphepha zeminyango ehlukene kahulumeni, uncome ukuboshwa kwabokufika abangaphezu kuka-50 khona ngoLwesithathu , abasolwa ngokushushumbisa izimpahla ezidayiswa ezitolo nasemigwaqweni yeTheku. “Kumele babolele ejele ngoba balimaza umnotho wethu ngalesi senzo. Okubuhlungu ukuthi abantu bayazithenga lezi zimpahla eziwumkokotelo ngenxa yokungazi, bagcine begula belala ezibhedlela,” kusho yena. Uthe abokufika ababoshiwe abanawo amaphepha okudayisa nemvume yokuba kuleli. Uthe basebenzisana noMnyango wezaseKhaya kulolu daba. Kulezi zimpahla ezishaqiwe kukhona okhilimu bokukhanyisa isikhumba, ugwayi, amabhokisi amakhondomu, izimpahla zokugqoka nemithi yokwelapha. UNkk Dube-Ncube ushaqekile ethola ukuthi eminye imithi etholakele kulezi zimpahla egunyazwe ukuthi ikhishwe udokotela kuphela. Uthe kukhona neminye imithi abayitholile ethengwa emakhemisi. “Siyabathembisa abantu bakuleli ukuthi sizokwenza konke okusemandleni ukulwa nalo mkhuba. Sizogasela kuzo zonke izindawo lapho kushushumbiswa khona izimpahla eziwumkokotelo. Kumanje sizoqhubeka nokuphenya ukuthi zikhiqizwa kuphi lezi zimpahla nokuthi zifike kanjani kuleli,” kusho yena. Amaphoyisa aphinde ashaqa nemali ewuR100 000 etholakele kule ndawo okushaqwe kuyo impahla. Selokhu kuqale uthaqa ungqongqoshe uqale umkhankaso wokubheka izindawo zamabhizinisi asebenza ngokungekho emthethweni. Kukhishwe nemininigwane yokumpimpa abaphula imithetho kathaqa, osekuholele ekutheni kuboshwe inqwaba yosomabhizinisi. UNkk Dube-Ncube uthe lo mkhankaso uzoqhubeka ngisho emuva kukathaqa ngenhloso yokuvikela umnotho wesifundazwe. Kungabikwa kwi-email ethi: Consumer.Complaints @kznedtea.gov.za noma kuWhatsApp othi: 082 458 0706 noma ku: 082 374 6660.