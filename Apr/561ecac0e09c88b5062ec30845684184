AMAPHOYISA aKwaZulu-Natal, eDundee, aseshaqe impahla avala thaqa isitolo esisolwa ngokudayisa utshwala okungekho emthethweni njengoba kusavalwe isizwe izinsuku eziwu-21 ukulwa nokubhebhetheka kwegciwane iCovid-19. Ithaveni yaseDundee, iTayside Bottle store, isolwa ngokuqhubeka nokudayisa utshwala nakuba bese kugcizeleliwe ukuthi kuvaliwe kuze kushaye u-Ephreli 16. Ngemuva kokuhlatshelwa ikhwelo yilungu lesiShayamthetho KwaZulu-Natal, ungqongqoshe wezokuThuthukiswa koMphakathi, ezokuVakasha nezeMvelo, uNkk Nomusa Dube-Ncube unikele kule ndawo ephelezelwe amaphoyisa eSAPS namalungu eKZN Liquor Authority izolo. Okhulumela umnyango uMnuz Nathi Oliphant uthe kushaqwe ama-video aqoshwe ama-camera eCCTV nezisefo. “Sinabo ubufakazi bokuphulwa komthetho obunikezwe amaphoyisa neKZN Liquor Authority. Umnikazi wesitolo obegoloza namadodana akhe bayakuphika ukuthi kukhona umthetho abawuphulile nakuba kunobufakazi kwiCCTV. Baphinda bahluleka ukusikhombisa ukuthi bagcine nini ukudayisa, sashaqa isisefo,” kusho u-Oliphant. Unqgongqoshe uDube-Ncube, ophinde wavakashele izitolo zakwaSpar noPick n Pay ezisolwa ngokunyusa amanani, uthe kuyethusa ukuthi kunabanikazi bezitolo abayishaya indiva imigomo kathaqa. Uthe akumjabulisanga ukubona amanani aphezulu kwimikhiqizo ebucayi kulezi zitolo futhi kumphoxile ukubona amathini kafishi nobhontshisi engekho esimeni esifanele athe kungabeka impilo yabathengi engcupheni. Uyalele abaphathi balezi zitolo ukuthi isuswe le mikhiqizo. “Ziyethusa izinto esizibonayo. Sifuna ukwazisa abantu bakuleli nabaKwaZulu-Natal ukuthi sizoqinisekisa ukuthi bazobhekana nomthetho labo abangayilandeli imigomo yokuvalwa kwezwe eyabekwa ngumengameli Cyril Rampahosa. Umengameli uzimisele ngokuvikela abantu bakuleli kwiCoronavirus.    