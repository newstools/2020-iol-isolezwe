Okhulumela amaphoyisa KwaZulu-Natal, uCaptain Nqobile Gwala, uthe amaphoyisa abenomkhankaso wokulwa nobugebengu ngesikhathi ebona amadoda esemotweni egaraji likaphethroli emgwaqweni u-Alan Paton izolo entathakusa. Uthe amaphoyisa abe esenikela kuwona awasesha asesha nemoto. Athole isibhamu abopha bonke abasolwa abane abaneminyaka ephakathi kuka 23 no 37. Abasolwa baboshwe ngecala lokutholwa nesibhamu nezinhlamvu. Uphenyo lwamaphoyisa luveze ukuthi ngaphambi kokuthi baboshwe abasolwa, bangene komunye umuzi eMpophomeni bazama ukudubula indoda eneminyaka engu 34. Kuthiwa isibhamu sinxaphile, abasolwa babaleka ngemoto abebehamba ngayo. Kulindeleke ukuthi bavele enkantolo yeMantshi eMgungundlovu namuhla ngecala lokutholwa nesibhamu esingekho emthethweni, itulo lokuzama ukubulala nokukhomba ngesibhamu. Ukhomishana wamaphoyisa uLt General Khombinkosi Jula ubonge amaphoyisa ngokushesha abophe abasolwa.