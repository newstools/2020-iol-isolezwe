NGEMUVA kwesidididi esike saba khona ngoLwesine kuvela imibiko yokuthi sekuvumelekile ukudayiswa kukagwayi, inqobo nje uma uwuthenga nezimpahla esitolo sokudla, uNgoqngqoshe wamaPhoyisa uMnuz Bheki Cele, uthe lo bekuwumbiko obhedayo nodukisa abantu bakuleli. Kweminye imibiko bekuvela ukuthi nohulumeni waseWestern Cape umemezele kubantu bakulesiya sifundazwe ukuthi abakhululeke bawuthenge ugwayi. UCele uthe akukho okushintshile endabeni kagwayi. Ukudayiswa kwawo kusamisiwe njengoba kwamenyezelwa phambilini. Ukhwele wadilika kuhulumeni waseWestern Cape ngakubize ngokuqhamuka nomthetho wawo ohlukile emithethweni yesimo esibucayi eyashaywa wuhulumeni kazwelonke. UCele ubekhuluma esithangamini nabezindaba ePitoli, lapho umkhandlu iNational Coronavirus Command Council, echaza emuva kokuba uhulumeni eshicilele imithetho echibiyelwe yesimo esibucayi kuleli. UCele uthe amaphoyisa awu-24 000 ajutshwe ezweni lonke azolandela imithetho esayinelwe wuNgqongqoshe wokuBusa ngokuBambisana kuzwelonke, uDkt Nkosazana Dlamini-Zuma, “hhayi imithetho yesifundazwe”. Uthe le mithetho ilawula izwe lonke. “Ayikho eyesifundazwe noma eyesifunda kuphela. Okwenziwa eLimpopo kufanele kwenzeke naseWestern Cape. La maphoyisa ngeke alandele imithetho yesifundazwe. Ngiyacela ningakwenzi lokho. Landelani lokho okusayinwe ngungqongqoshe kazwelonke. Asikho isifundazwe esinomthetho waso kulena eyasayinwa ngungqongqoshe. Uma kungesiwo okazwelonke, ngeke usebenze.” UCele uthe uma iWestern Cape ifuna ukwenza izinguquko emithethweni, kumele yenze izethulo kwiNational Coronavirus Command Council, hhayi yenze ngokufisa kwayo. UCele uphinde wakhala ngesibalo esiphezulu sabantu asebeboshiwe selokhu kuqale ukuvalwa okusebenza okujwayelekile ezweni. Ukhale ngokuthi lesi sibalo siphezulu kakhulu njengoba sekuboshwe abantu abangaphezu kuka-17 000. Laba bantu basolwa ngokungayilaleli imithetho ebekiwe okubalwa kuyo ukutholakala notshwala noma ukuphuza bese becanasa emigwaqweni. IKwaZulu-Natal kubikwe ukuthi ihamba phambili ngabantu abatholakala bendawonye bezitika ngophuzo oludakayo. UCele uthe amaphoyisa azoqhubeka nokubabopha abaphambana newahla. I-Western Cape iyona ezihola phambili ezinye zifundazwe. E-Western Cape sekuboshwe 4 769 ilandelwe yiGauteng ngo-1 888 kuthi iKZN babe ngu-1 845 Eastern Cape - 1 613, Northern Cape - 832, North West - 1 562, Free State - 3 098, Mpumalanga - 752 Limpopo - 850. Lokhu kwenza isibalo sababoshiwe sibe ngu-17 209.