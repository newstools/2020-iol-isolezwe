Izolo, iSACA ithe wuMasipala waseCape Town kuphela obonakala unohlelo olucacile lokufihla abantu kwazise abanye omasipala abakhulu okuyiTheku, iGoli neTshwane abakezi nezinhlelo zokufihla abantu. Esitatimendeni esithunyelwe kwabezindaba iSACA ithe iNingizimu Afrika ayinazo izindawo zokulothisa ezanele futhi lezo ezikhona azisebenzi kahle. “Kubalulekile ukuthi abantu balothiswe uma bephethwe yiCovid-19. Kuyimanje omasipala abahlukene bakhala ngokungabi nendawo yokungcwaba ikakhulukazi labo abasemadolobheni. Sifuna bonke omasipala babe nohlelo olucacile lokuthi bazobangcwaba kanjani abazobulawa yiCovid-19 ngoba odokotela bathi isibalo sisazokhula,” kusho iSACA. Ithe kwamanye amazwe sekwenziwa umngcwabo owodwa wokufihla abantu abaningi kanye kanye okusho ukuthi nakuleli kufanele kube nohlelo olucacile. Iveze nokuthi omasipala kufanele babhale uhlelo lokuvikela imvelo ngoba kunombiko wokuthi ababulawe yiCovid-19 banobuthi yingakho izidumbu zabo zingavumelekile nokudlula emakhaya. Icele omasipala ukuthi bayithinte ku-admin@sa-cca.org.za uma bedinga imininingwane. UNksz Nomfundo Mcoyi onguSihlalo weSouth African Funeral Practitioners Association (SAFPA) uthe ngoLwesibili ubesemhlanganweni obuseMgungundlovu lapho bebechazelwa ukuthi akhona amathuna amasha azovulwa ukuze kube nendawo yokufihla abantu abazobulawa yiCovid-19 uma izibalo zikhula ngokweqile. Uveze ukuthi eMgungundlovu kubonakala umasipala uhlele kahle ngoba kunamathuna amasha iHollywood namanye abizwa ngeLamonti. “Lokhu kusikhombisa ngokusobala ukuthi eMgungundlovu banazo izinhlelo zokungcwaba abantu uma sebebulawe yiCovid-19 ngoba amathuna amadala okuyiMountain Rise neThembeni asesebenzisa umhlaba owengeziwe ukungcwaba. Ukudedelwa kwezindawo ezintsha kusho ukuthi abantu bazoba nendawo abazofihlwa kuyo,” kusho uNksz Mcoyi. Uthe eThekwini bebengakahlangani nomasipala ukubhunga izinhlelo zamathuna nezinhlobo zokufihla ezihlukene. “Sikhathazekile ngoba vele eThekwini indawo yokungcwaba ayikho kahle kodwa siyathemba ukuthi basazoza nohlelo olucacile lokufihla abantu. Umphakathi awuluthandi uhlelo lokulothisa kodwa sigqugquzela ukuthi abantu balothiswe kulesi sikhathi. Siyacela uhulumeni asibize njengabangcwabi ngoba yena ushaya umthetho bese thina siqinisekisa ukuthi uyasebenza,” kusho uNksz Mcoyi. UMnuz Thembinkosi Ngcobo oyiNhloko yamaPaki, ukuNgcebeleka namaGugu kuMasipala weTheku uthe banalo uhlelo olubhekele ukufihlwa kwabantu emuva kokuqubuka kweCovid-19. Uthe bakhathazekile ngokushona kwabantu kwamanye amazwe ngoba lokhu kubafakela ingcindezi yokuthola indawo yokuthuna. “Emuva kokubona isibalo sabantu ababulawa yiCovid-19 emhlabeni size nohlelo lokuqinisekisa ukuthi abantu bafihlwa ngendlela ehlelekile. Sinamathuna awu-65 anezindawo zokungcwaba eziwu-6 000. Sinalo uhlelo lokuvula amathuna amadala siwaqale kabusha uma sekuphothulwe uhlelo lokuhlola imvelo,” kusho uNgcobo. Uthe banohlelo lokuthola umhlaba wokungcwaba omusha oluzodingidwa wubuholi bukaMasipala weTheku emhlanganweni womkhandlu. Ngaphandle komhlaba wokungcwaba omusha nokuvulwa kwamathuna amadala bese enziwa kabusha ukuze alungele ukungcwaba abanye abantu, uNgcobo uthe zikhona izindawo zokulothisa abale kuzo esoThongathi. Uthe bayaqhubeka nokuxoxa nabantu babanike ulwazi olwanele ngohlelo lokulothisa ngoba abanye abahambisani nalo. “Sinalo uhlelo lokufihla abantu ngesizotha uma beshona ngenxa yeCovid-19. Kubalulekile nokuthi abantu bakhumbule ukuthi imingcwabo ihanjelwa ngabantu abawu-50 nokuthi kufanele baqhelelane emathuneni,” kusho uNgcobo.