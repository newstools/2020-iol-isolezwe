Lo mnyango uthe amahhovisi amaningi azovulwa ngo-10 avalwe ngo-2 ntambama kodwa asemabhilidini anamahhovisi okusiza umphakathi aziwa ngamaThusong Centres azovulwa ngesikhathi esijwayelekile. UNgqongqoshe wezaseKhaya, uDkt Aaron Motsoaledi, uthe amahhovisi azobe evulelwe ukuthi kwenziwe izitifiketi zokushona, ukwenza izitifiketi nomazisi besikhashana okusetshenziswa uma umuntu elahlekelwe umazisi wakhe, ezinye izinto ezenziwa kulo mnyango uthe azenziwa kuze kube isimo sibuyela kwesijwayelekile. UDkt Motsoaledi ubonge abasebenzi balo mnyango abasebenza ngokuzimisela nangokuthembeka ngalesi sikhathi esinzima izwe libhekene nobhubhane. Ubuye wanxusa umphakathi ukuthi uzithibe uhlale emakhaya ukuze kunqandwe ukusabalala kwaleli gciwane.