SIKHULU isililo ngokudlula emhlabeni kukamakadebona wesishoshovu sezepolitiki esalwa nohulumeni wobandlululo wakuleli, uDkt Denis Goldberg. Phakathi kwabadlulise isililo sabo, yi-University of Cape Town (UCT). UGoldberg ungomunye wezishoshovu ezalwa nobandlululo zabekwa icala noMnuz Nelson Mandela, Ahmed Kathrada, Walter Sisulu nabanye abagcina sebaziwa ngokuthi yiRivonia Trialists. Ungomunye wababoshwa bahlala iminyaka engaphezulu kuka-20 ejele. Njengengxenye ebibambe iqhaza e-UCT, ubevelele kwababambe iqhaza nasekuthuthukiseni lenyuvesi kulokho ekwenzayo. Uzalelwe eCape Town ngo-1933. Uqedele imfundo yakhe e-Observatory, wadlulela e-UCT lapho athole khona iziqu zeBSC kwezobunjiniyela ngo-1955. Ngo-2019 le nyuvesi imhloniphe ngeziqu zobudokotela (DScEng (honoris causa) ngeqhaza lakhe ekusebenzisaneni nayo. Wabeka kanje esaphila emva kokuhlonishwa ngalezi ziqu: “Ngiyazigqaja ngenyuvesi yami ngokuhlonipha indoda eyakha izikhali zokulwa nodlame.” UMphathi wale nyuvesi uVice-Chancellor uSolwazi Mamokgethi Phakeng, uthe: “Uzokhumbuleka ngomoya wakhe wokusebenza ebe engaziphakamisile eyisibonelo esihle ngekusasa lezizukulwane ezizayo. Siyazigqaja ngaye”. UGoldberg ubengumuntu ongesabi ukukhuluma okuphakathi kwakhe. Ubekugxeka kakhulu okwavela ngokulawulwa kwezwe yidlanzana, ubaziwa futhi ngokuthi wayenombono wokukufela ayekholelwa yikho. 