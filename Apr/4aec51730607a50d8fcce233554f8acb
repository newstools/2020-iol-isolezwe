Umbhali wezincwadi uthe kubalulekile ukuthi kube nezincwadi ezingafundwa yizingane njengoba zingayi ezikoleni. Isitshudeni esenza iPhD ophikweni lwezobuciko eNyuvesi yaKwaZulu-Natal, uDamien Tomaselli ongumbhali wencwadi yezingane efundwa ngokusebenzisa ezobuchwepheshe iDon’t Panic, usebenzise le ncwadi ukuchazela izingane nabazali ukuthi kungani kumele kuhlalwe emakhaya nokuthi yini engenziwa ukubhekana nesimo ngalesi sikhathi. Incwadi inezithombe zezilwane ezikulungele ukufundwa yizingane. Zenziwe ngobuchwepheshe nguMnuz Bernd Hollen. Ukuze uyifunde kumele usebenzise ubuchwepheshe obenziwe nguye uTomaselli. Uhlelo lokukhiqhizwa kwencwadi belugadwe wuphiko lwezokuxhumana namasiko enyuvesi, iCulture, Communication and Media Studies (CCMS). Ibhalwe ngezilimi eziningi okubalwa i-English, isiZulu, i-Afrikaans, iGerman, iRussian, iDutch, iSwedish, iSpanish, i-Armenian, iPolish nePortuguese. ICCMS ibisiza uTomaselli ngokuthola otolika bezilimi ezehlukene abazovolontiya ukuze incwadi ibhalwe ngezilimi eziningi ezifundwa e-Afrika. “Le ncwadi isiza kakhulu izingane ukuze zikwazi ukumelana nemigomo yokuthi abantu kumele bahlale ezindlini ngalesi sikhathi esinzima. Senze incwadi ezokwazi ukuchazela izingane ngalesi simo ngolimo eziluqonda kangcono,” kusho uTomaselli. Ukuze ukwazi ukuyifunda udinga ukuba neMadefire Motion Book App ongayithola efonini. UTomaselli uthe kuvumelekile ukuthi uphinde uyigaye kodwa kumele ubhale kuyo ukuthi umshicileli wayo wokuqala nguye .