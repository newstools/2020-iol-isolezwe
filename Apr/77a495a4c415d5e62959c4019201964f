UCele uthe kulezi zibalo kukhona amakhansela, abahlengikazi, amaphoyisa nezinye izikhulu zikahulumeni ezithweswe amacala okukhona kuwo awenkohlakalo nokugwazisa. Kulezi zibalo kuboshwe amaphoyisa angu-89 ngamacala ahlukene okubalwa kuwo nathinta ukudayisa utshwala obusuke bushaqwe ezindaweni ezehlukene. “Enye yezinselelo esibhekene nayo njengoba kuqhubeka ukuvalwa kwezwe, ukubhekana nenkohlakalo eyenziwa yizikhulu zikahulumeni nabasebenzi okukhona kubo namaphoyisa,” kusho uCele. Uthe phakathi kwababoshiwe kukhona amaphoyisa amabili aseKatlehong, eGauteng, angosayitsheni asolwa ngokuzama ukugwazisa omunye usomabhizinisi obephule imigomo kathaqa, amthembisa ukuthi azolidabula idokodo uma ewakhokhela uR12 000. UCele uthe alinganiselwa ku-110 000 amacala avuliwe aphathelene nokuphulwa kwemigomo yokuvalwa kwezwe. Bangu-118 000 abantu abethweswe amacala. Uthe kula macala kukhona kuwo aphathelene nokudayiswa kotshwala, awokuhlangana ndawonye kwabantu okungavumelekile, awokweqa umngcele, aphathelene nokuhweba nokusebenza kwamabhizinisi nathinta ezokuthutha kubalwa nokuthwala isibalo sabantu eseqile kwesivumelekile. Uphinde waveza ukuthi angu-30 amaphoyisa asehaqwe yiCorona ezweni lonke wathi elilodwa lawo liKwaZulu-Natal. Uthe selike lalaliswa egunjini labagula kakhulu kodwa bathole imibiko yokuthi selikhishiwe futhi liyelulama. Uphinde waxwayisa abasebenzisa ngokungemthetho izimvume wathi ezokuya emingcwabeni zikhishwa kuphela amaphoyisa nezimantshi ngakho ezitholwa emakhanseleni azisebenzi. Ubalule nokuthi zehlile izigameko ezibikwayo zodlame lwasekhaya selokhu kuqale izinsuku zokuvalwa kwezwe. UCele, obekhuluma eThekwini izolo, uthe amacala alolu hlobo lobugebengu ehle ngo-69.4% phakathi kukaMashi 29 no-Ephreli 22, uma kuqhathaniswa nabikwe ngesikhathi esifanayo ngonyaka odlule. “Phakathi kwezigameko ezine ezibikiwe, kubulalane izithandani lapho amantombazane ebulale khona amasoka awo. “Kwesinye isigameko kuvele ukuthi kube nengxabano owesilisa enqaba ukuyothengela owesifazane utshwala, kanti kwesinye izithandani zaziphuze uphuzo oludakayo,” kusho uCele. Uthe amacala okwebiwa nokudunwa kwezimoto ehle ngo-80.9%, awokubanjwa kwenkunzi ehla ngo-65%, kwathi awokubulala ehla ngo-68% uma kuqhathaniswa nesikhathi esifanayo ngonyaka odlule. Unxuse amaphoyisa ukuthi aqinisekise ukuthi ayazivikela uma ebona ebhekene nezigebengu ezizama ukubeka impilo yawo engcupheni. Usho lokhu egxeka ukubulawa kwamaphoyisa. Ugcizelele ukuthi amaphoyisa uma efika ezindaweni ezidayisa utshwala kulesi sikhathi sokuvalwa kwezwe, angagcini ngokubopha abaphula imigomo kathaqa kodwa aphinde ashaqe utshwala neziqandisi obubekwe kuzo ukuze kwenziwe isiqiniseko sokuthi ophula umthetho ngokudayisa utshwala akaphinde enze okufanayo. Uthe kunezivimbamgwaqo ezingu-198 nsuku zonke ezweni lonke. UCele udlulele eMlaza nalapho bekunezivimbamgwaqo amaphoyisa ebheka abaphula umthetho.  