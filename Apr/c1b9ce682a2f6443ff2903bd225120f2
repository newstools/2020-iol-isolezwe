ABASEBENZI ababili basezitolo zokudla KwaZulu-Natal batholakale benegciwane leCoronavirus, okuphoqe ukuba zivalwe thaqa kuze kuphele izinsuku ezingu-14. UPaul Rencken, ongumphathi weBallito Spar kuSandra Road,uthe umsebenzi wabo uhlolelwe leli gciwane ngoLwesihlanu emuva kokuvela kokuthi uke waba ndawonye nozakwabo osenalo. Imiphumela ifike ngoLwesibili maqede isitolo savalwa ngokushesha. "Kube sekuchelwa nge-sanitiser sonke isitolo futhi neziphathimandla zasebenza ngokubambisana nomnyango wezempilo ukulandela yonke imigomo ngendlela. Okwamanje, akukho msebenzi osabike izimpawu zaleli gciwane. Impilo nokuvikeleka kwamakhasimende ethu nomphakathi sikubeke eqhulwini." URuncken uthe selokhu kuvalwe thaqa izwe, isitolo siqhamuke nezindlela zokunqanda ukusabala kwegciwane le-Covid-19, njengokuhlola izinga lokushisa, ukuqhelelana, ukugqokwa kwezimfonyo nokuchela izandla nge-sanitiser, ukuhlanza okujulile namaphepha avikela abasebenzi emathilini. Nakuba kunjalo, uRencken uthe yize kunamahlebezi iLifestyle SuperSpar, eLifestyle Centre, ayithintekanga futhi akunamuntu okubikwe ukuthi uthelelekile. “Kuyasetshenzwa njengenhlalayenza ngalezi zikhathi ezibekwe ngosuku lukathaqa phakathi kuka-7 ekuseni no-6 ntambama." UCharles Wilson, ongumphathi waseTiffany’s SuperSpar e-Umhlali, esentshonalanga yeTheku, uthe bavale kafushane esitolo sabosokudla ngoLwesibili emuva kokuba omunye wabasebenzi bakhe etholwe enegciwane lalolu bhubhane. “Isitolo silandela yonke imigomo njengokusihlanza kabanzi. Sikhathalele kakhuluimpilo yamakhasimende ethu neyabasebenzi futhi sifuna ukuqinisekisa ukuthi kwenziwa konke ukuqinisekisa kunendawo ephephile. Sibuye sahlola bonke abasebenzi ebebenozakwabo ngale-shift abengene ngayo futhi sibathumele emakhaya ukuba bayothi gozololo kuze kuphele izinsuku ezingu-14." UWilson uthe indima abayidlala njengesitolo esihlonzwe njengesenza izinto ezisemqoka bayiphathise okwezikhali zamaNtungwa futhi basazoqhubeka nokuqinisekisa ukuthi abasebenzi namakhasimende kuphephile. "Sesikulangazelele kabi ukubuyela emsebenzini sibathengisele intandokazi yabo yokudla, nezinye izimpahla ezisemqoka, njengenhlalayenza, ngokumamatheka." - Sunday Tribune