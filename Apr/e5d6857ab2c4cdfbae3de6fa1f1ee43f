KUBOSHWE omalume abathathu okuthiwa bashaye umshana wabo wafa eShane Reserve, eGreytown. Okhulumela amaphoyisa KwaZulu-Natal, uCaptain Nqobile Gwala, uthe omalume abaneminyaka ephakathi kuka-25 no-26 baboshelwe ukubulala umshana wabo oneminyaka ewu-20. Ngokwesitatimende samaphoyisa, umshana wesifazane wahamba ekhaya eShane Reserve ngoMashi 24 engazisanga muntu waze wabuya ngoMashi 28. Kuthiwa esebuya omalume bambuza ukuthi uphumaphi base beyamshaya waze waquleka. Kuthe uma kubizwa abezimo eziphuthumayo bafike baqinisekisa ukuthi ushonile. Kuvulwe icala lokubulala esiteshini samaphoyisa eMatimatolo ukuze kuphenywe kwabe sekuboshwa omalume. UCaptain Gwala uthe omalume bavele izolo enkantolo yeMantshi eGreytown ngecala lokubulala. Kobunye ubugebengu amaphoyisa aseThekwini abophe amadoda amabili emijondolo ekuHoffman Place, eSpringfield, ngezinsolo zokubulawa koMnuz Menzi Ngubelanga (26). Amadoda aneminyaka ephakathi kuka-23 no-29 kulindeleke ukuthi avele eNkantolo yeMantshi eThekwini namhlanje. Ngokusho kwesitatimende esikhishwe amaphoyisa, uNgubelanga uvakashele abangani bakhe kuHoffman Place ngeSonto. Kube sekuba nengxabano phakathi kwakhe nabo. Kuthiwa ube eseshaywa ekhanda ngesagila wabuye wagwazwa. Uphuthunyiswe esibhedlela kodwa wagcina ngokushona. Kube sekuvulwa icala esiteshini samaphoyisa eMayville. Abaseshi baqale uphenyo olubaholele ekuthini babophe amadoda amabili.