Amaphoyisa asebophe abantu abayisishiyagalolunye eNingizimu Afrika kusukela kuvalwe izwe izinsuku ezingu-21 ngokusabalalisa ulwazi olungelona iqiniso. Bangu-17 000 ababoshelwe amacala okwephula umthetho wokuvalwa kwezwe. Kamuva kuboshwe uSiphakeme Mathonsi noSiphesihle Mathe basoLundi ngecala lokuzenza amaphoyisa nokuthokolakala nenyufomu yawo. Laba baqophe i-video esabalale ezinkundleni zokuxhumana begqoke inyufomu yamaphoyisa bethi zonke izindawo ezidayisa utshwala sezivuliwe. Banxusa nabantu ukuthi abaphuthume bayothenga utshwala bakhithize ngoba ngo-1 emini bayavala. Owesilisa okule video uphetha ngokuthi, “uCele ushonile”. Abasolwa bathungathwe batholwa uphiko lwamaphoyisa iK9 lulekelelwa iVispol oLundi. UCele uthe uyibonile le video abathe kuyona ushonile. Uqhube wathi oboshiwe wagqoka inyufomu kayise oyiphoyisa, baqopha ngayo i-video. “Yizingane ezincane engizibone ezinkundleni zokuxhumana zitshela abantu ukuthi bayothenga utshwala bangakhathazeki ngoba ungqongqoshe wamaphoyisa ushonile. Sebeyisishiyagalolunye esibabophele ukufafaza ulwazi olungelona iqiniso kuhlanganisa nowesilisa othe ayikho into okuthiwa iCoronavirus,” kusho uCele. UCele uthe icala elibomvu uma kunento ebucayi kanjena (Coronavirus) ebulala inqwaba yabantu bese kuba khona umuntu ovese aqambe amanga. Khonamanjalo, uMasipala weTheku uthe amaphoyisa abopha kwasabani ongawulandeli umthetho wokuvalwa kwezwe. Inhloko ebambile ehhovisi lezokuXhumana, uMnuz Mandla Nsele, ithe amaphoyisa abo anxusa abantu ukuthi balandele imithetho yokuvalwa kwezwe ngoba bazoshushiswa. “Ajutshwe kuzo zonke izinkalo zeTheku amaphoyisa futhi kunasebeboshelwe ukuphula umthetho baphumela ngaphandle benza izinto ezingabalulekile,” kusho uNsele. Mayelana ne-video esabalele ezinkundleni zokuxhumana yephoyisa likamasipala lapho kunokubhekana ngeziqu zamehlo nabahlali baseNewlands, inhloko yamaphoyisa omkhandlu, uMnuz Steve Middleton, ithe:”Sithanda ukucacisa ukuthi amaphoyisa abethungatha abasolwa ababili abebesemotweni ePinetown. Imoto ibishayelwa budedengu futhi benganayo ilayisensi.” UMiddleton uthe la madoda ajahwe aze afika eNewlands lapho abesebize umphakathi ukuthi uhlasele amaphoyisa. “Kubekwe amacala abantu abathathu okushaya ngenhloso yokulimaza, ukucekelwa phansi kwempahla nokuphulwa komthetho olawula ukuvalwa kwezwe. Umshayeli ubekwe icala lokushayela budedengu, elokungami emiswa amaphoyisa nokuphulwa komthetho wokuvalwa kwezwe,” kusho uMiddleton. Uthe ayamukelekile indlela yokuziphatha kwalaba bantu ngoba wonke umuntu kumele athobele umthetho. “Izimo ezifuze lezi zenza kube nzima ukusebenza kwabenza imisebenzi ebucayi futhi kubeka amaphoyisa nomphakathi engcupheni. Sicela abantu bapheze ukusabalalisa ulwazi olungelona iqiniso,” kusho uMiddleton.