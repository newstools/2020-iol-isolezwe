“Ngigada ubaba wakhona ogula kabi. Angazi uguliswa yini kodwa ave ekhwehlela. Okungiphethe kabi kakhulu ukuthi kuke kufike abazalwane bezombheka. Inkinga angazi ukuthi nabo abanaso yini lesi sifo,” kusho umlaleli. Omunye uthe usebenzela abaqashi asebebuya kohlolwa emuva kokuba omunye wabo etholakale enegciwane. “Mina bangishiya ngemuva. Angizazi noma senginalo yini igciwane. Ngizoya kanjani ezinganeni zami ngingazi noma ngiphephile yini,” kusho omunye umsebenzi othe usebenza eThekwini. Ekhuluma neSolezwe, umengameli wenyunyana yabasebenzi basezindlini, i-United Domestic Workers Of South Africa (UDWOSA), uNkk Pinky Mashiane, uthe lezi ngezinye zezingqinamba ababhekene nazo njengabasebenzi basezindlini. Uthe uze wabhalela ngisho noMqondisi-Jikelele woMnyango wezabaSebenzi, uMnuz Thobile Lamati, incwadi (Isolezwe elinayo ikhophi yalo) ngenhloso yokuveza usizi lwabasebenzi basezindlini. “ Ezinye izinselelo esibhekene nazo ngezabaqashi abangafuni ukuhlonipha umthetho futhi abashaya eyabo. Kunabasebenzi abagcinwe ngabaqashi emizini yabo ngaphandle kwemvume yabo. Babhadle emisebenzini kunokuhlala nezingane nemindeni yabo.” Uthe abanye abaqashi ababavumeli abasebenzi ukuba baye emakhaya ngoba bethi bazobabuyela nokugula njengoba behlangana nabantu abaneCoronavirus. “Abanye abasebenzi bathunyelwe emakhaya ngaphandle kwenkokhelo ngaphambi kokuba uMengameli amemezele ukuvalwa kwezwe. Yingoba abaqashi bakholwa wukuthi abasebenzi basezindlini bazobathelela ngesifo ngoba bagibela amatekisi namabhasi.” Uthe abanye abasebenzi bathunyelwe emakhaya emuva kokuba kade beyolashwa emitholampilo. “Abanye abaqashi babatshele ukuthi emitholampilo bahlangana nabantu abaningi abaneCoronavirus. Lokhu sikubona njengobandlululo. Abanye abasebenzi bangase bathelelwe ngabaqashi babo ngegciwane njengoba behla benyuka.” Esephetha uNkk Mashiane uthe nabo benza imisebenzi emqoka njengoba iningi labo libuye ligade imizi nabantu.