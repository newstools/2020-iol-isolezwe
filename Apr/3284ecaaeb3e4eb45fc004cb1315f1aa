BAGQEMEKE engeqiwa ntwala osomabhizinisi abadayisa utshwala nabathandi babo abebenethemba lokuthi uhulumeni angase athambise imithetho kathaqa ukuze budayiswe. Lokhu kuvezwe ngugqongqoshe wezokuBusa ngokuBambisana nezoBuholi boMdabu kuleli uDkt Nkosazana Dlamini-Zuma ngoLwesine ngesikhathi ongqongqoshe bememezela ukuthanjiswa kweminye imigomo kathaqa osazoqhubeka kuze kushayhe u-Ephreli 30 nonyaka. UDkt Dlamini-Zuma uthe abukho utshwala obuzothuthwa ngezimoto noma ngezithuthuthu buyiswe kubathengi, okuyinto ebifunwa yizinhlangano ezimele abakhiqizi botshwala kanye nabantu abakhalaza ezinkundleni zokuxhumana. Lokhu kulandela isicelo seGauteng Liquor Forum ethe izomufaka enkantolo umengameli Cyril Ramaphosa uma engabavumeli ukuthi badayise. Le nhlangano imele osomabhizinisi abancane abangu-20 000 abakhale ngokuthi ukuqhutshwa kukathaqa kuzobulala amabhizinisi abo uma bengavunyelwa ukudayisa ngezikhathi ezithize “Kuyoze kuphele ukuvalwa kwezwe utshwala bungadayiswa futhi bungathuthwa kuleli,” kugcizelela uDlamini-Zuma. Uphinde wagcizelela ukuthi imithetho ebekiwe ethinta ezokuthutha ayikaguqulwa. UDlamini-Zuma uthe sebevunyeliwe ukuthi babuyele emsebenzini abakhiqizi baphethroli nodizili, ngokunjalo nabasebenzi basezimayini. Uphinde waveza ukuthi izindawo ezilungisa izimoto, o-plumber kanye nabanye abasebenzi bakuma-call centre sebevunyeliwe ukubuyela emsebenzini. Uthe bayaqonda futhi ukuthi sekuzosondela ubusika ngakho kuzomele bahlele ukuthi kuvulwe izitolo ezidayisa izimpahla. Ungqongqoshe uqhube waveza nokuthi imithetho ethinta imingcwabo ayikaguqulwa, kusavunyelwe abantu abawu-50 kuphela ukuthi bayihambele. Uthe noma bengakabi naso isiqiniseko sokuthi uzophela nini uthaqa kuleli, sebeqalile ukuthambisa imithetho kathaqa ukuze izwe livuleleka ngokucophelela, kuqinisekiswe ukuphepha kwabantu.