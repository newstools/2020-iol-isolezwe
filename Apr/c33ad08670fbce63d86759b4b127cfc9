Manje umnyango uthi amatekisi kumele alayishe u-70% wabagibeli kuphela. Lokho kusho ukuthi itekisi elayisha abantu abangu-15, kuzomele lilayishe abagibeli abangu-10, kuthi elilayisha abantu abangu-22, lona lilayishe abangu-15. Lolu shintsho lwakamuva ludalulwe nguNgqongqoshe walo Mnyango uMnuz Fikile Mbalula ngesikhathi eserenki yamatekisi eFaraday, eGauteng, izolo. UMbalula uqale wahlanza amatekisi ngesibulala-magciwane emarenki amakhulu aseGoli efuna ukwenza isiqiniseko sokuthi abagibeli, bakhwela izimoto eziphephile. “Sithathe isinqumo sokuthi siwuguqule umbandela wokugcwalisa izimoto ngoba sifuna ukugwema ukubhebhetheka kwegciwane,” kusho uMbalula. Wengeze ngokuthi nezinhlangano zosomatekisi zivumile ukulayisha u-70% wabagibeli. Uthe labo abakhokhela izimoto bazothola iholidi lezinyanga ezintathu ukuze bangashayeki kakhulu ngenxa yokuthi umsebenzi awukho njengoba kunobhubhane. “Lokhu sikwenza ngoba kulezi zinsuku ezingu-21 zokuvalwa kwezwe, ngeke abantu bemboni bakwazi ukwenza imali. Ukungabi khona komsebenzi kwenza bangakwazi ukukhokhela izimoto zabo ezikhokha imali ephakathi kukaR15 000 kuyo kuR18 000 ngenyanga,” kucacisa uMbalula. Udalule nokuthi amabhange azibophezele ekuhlangabezeni abantu bemboni ngalesi sikhathi. Okhulumela iSouth African National Taxi Council (Santaco) uMnuz Thabisho Molelekwa uthe babona u-70% uphephile ngoba wenza ukuthi abantu bangahlali basondelane kakhulu ezimotweni. “Yize imboni isebenzela ukwenza inzuzo kodwa nokuphepha kwabagibeli kuseqhulwini kuyona,” kusho uMolelekwa.