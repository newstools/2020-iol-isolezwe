SIZIDONSELE amanzi ngomsele isitshudeni sase-University of Cape Town (UCT) esiziqhathe nabomthetho sibhala ngecebo lokugqekeza isitolo esidayisa utshwala eDelft, eKapa, kwiFacebook. USihle Mnethe (21) uvele enkantolo yemantshi eBellville ngoLwesihlanu kulandela ukuboshwa kubo ngoLwesithathu ebusuku. Uvulelwe icala lokuphehla udlame/ubugebengu emphakathini. UMnethe unqatshelwe ibheyili kanti uzobuyela enkantolo ngo-Ephreli 23. Ukuboshwa kwakhe kulandele uphenyo olusheshayo ngemuva kokwaziswa kwamaphoyisa ngombhalo wakhe kwiFacebook wango-Ephreli 6. Ngokwesitatimende esisemaphoyiseni, umbhalo kaMnethe ongakasuswa uthi: "IShoprite Liquor yaseDelft Mall ayigadiwe kakhulu futhi liyana namhlanje, ngakho uma kukhona okwenzekayo onogada bazobe bengakulindele. Isiteshi samaphoyisa sivaliwe okukushiya nemizizu eyisithupha ukuthi utapune noma yini oyifunayo. Indlela ekahle yokubaleka ukuphuma ngasesangweni eliseningizimu nezitolo bese ungena ehlathini ubalekele eBlue Downs noma kuN2," kuloba uMnethe. Abaphenyi becala bathi bakholwa ngukuthi umbhalo kaMnethe ungadala ingozi empahleni yesitolo futhi ungabeka impilo yonogada engcupheni. Bathe umbhalo wakhe usatshalaliswe kaningi kwiFacebook futhi kwaphawulwa abantu abaningi kuwo. Kuvela leli cala nje amaphoyisa aKwaMashu afuna izigebengu ezine ezigqekeze esitolo eShoprite Liqour zeba utshwala obebugcwele esitolo entathakusa ngoLwesibili kuleli sonto. Isolezwe lithole ukuthi onogada abaqapha ezitolo zaKwaMashu esiteshini bahlaselwe amadoda amane angabonwanga abakhomba ngezibhamu. Kuthiwa amadoda abe esegqekeza kwaShoprite lapho kudayiswa khona utshwala abutha inqwaba yamabhodlela otshwala abaleka.