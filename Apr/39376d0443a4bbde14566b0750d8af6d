NgoLwesibili uMasipala waseThekwini uphume phambili kuleli cala ebelifakwe ngabahlali ngoMsombuluko. Abathintekayo kulesi sinqumo ngabase-Azania eCato Manor naseKuphumuleni, eMariannhill, abathi basanda kukhishwa ngonogada abebethunywe umasipala. UMnuz Sbu Zikode ongumholi waBahlali baseMjondolo, uthe basalinde abameli babo ukuthi bathini emuva kwalesi sinqumo senkantolo. Ukhale ngokuthi bakhathazekile ngemindeni ebalelwa ku-76 ebihlala kule mijondolo ediliziwe. Uthe kumanje amalungu abo ampintshene ezihlotsheni nakubangani, nokuyinto ephambene nemigomo kathaqa. UZikode uthe ngesikhathi kuqala uthaqa, umasipala uphakamise ukuthi abahlali batholelwe indawo yesikhashana yokuhlala. UZikode uthe basichithile lesi siphakamiso ngoba bebengeke bavume amalungu abo ahlaliswe namaphara. “Umasipala ubufuna ukubeka amalungu ethu eDurban Exhibition Centre lapho bekubekwe ababizwa ngamaphara. Abahlali bahluphekile impela kodwa abakafiki ezingeni lokubekwa nabantu ababizwa ngamaphara. Lokhu bekuzobeka nempilo yabo engcupheni. Saya ukuyobheka le ndawo sathola ukuthi isimo senhlalo asisihle, yingakho sisichithile isiphakamiso.” UZikode uthe okunye okwenze banqabe lesi siphakamiso ukuthi bekungaqinisekisiwe ukuthi uma kuphela uthaqa bazovunyelwa yini ukubuyela ezindaweni zabo. Uveze nokuthi abahlali bafuna ukubuyeka ezindaweni zabo ngoba nezingane zifunda eduze kwakhona. Uthe bebecele umasipala ukuthi ubavumele bagxumeke imijondolo ababhidlizelwe yona kulezi zindawo. UZikode ukhale nangesihluku sonogada, athe basebenzisa indluzula ngesikhathi bediliza imijondolo. OyiMeya yeTheku uMnuz Mxolisi Kaunda, uthe simjabulisile isinqumo senkantolo ngoba kukaningi bekhuza indaba yokudliwa komhlaba. Uthe ukubheduka kweCoronavirus akusho ukuthi abantu sekumele bacanase, baphule nemithetho. “Kubuhlungu ukuthi sizama ngayo yonke indlela ukulwa nalolu bhubhane kodwa kukhona abasebenzisa lesi sikhathi ukufeza izinhloso zabo. Njengomasipala onakekelayo, sisungule izindawo zokukhoselisa abangenazo izindawo zokuhlala kwabangaphezu kuka-4 000. Sibacabangele nabahlali basemijondolo nabasemahostela ukuze bavikeleke ngalesi sikhathi,” kusho uKaunda. Uthe bebengeke babhidilize imijondolo yabantu abahluphekile kodwa bekuyimijondolo engakahlali muntu. Unxuse abaholi babahlali ukuthi bayeke ukuqhubeka nokwehlisa isithunzi sikamasipala ekubeni kunobufakazi bokuthi uzama ngayo yonke indlela ukubanakekela.