SISAQHUBEKA isililo semiphakathi eyahlukene KwaZulu-Natal ngamakhansela okuthiwa agweva nokudla okuhlelelwe ukunikeza abampofu njengoba izwe livaliwe. Amakhansela asolwa ngokuvalela lokhu kudla emahhovisi awo. Okunye ukudla kuthiwa ayakuthwala aye nakho emizini yawo. Esehlakalweni esenzeke eNtshawini KwaDukuza ngoMsombuluko, kuthiwa ikhansela laku ward 15 kule ndawo, uMnuz Patrick Mabasa, usabise abantu ngokubadubula ngenkathi beza ngobuningi babo bezofuna ukudla abekusabalalisela emphakathini wakule ndawo. “Ngenxa yokuthi abantu abaningi bakule ndawo balambile, beze ngobuningi babo bezofuna ukuthi nabo banikezwe amaphasela okudla,” kusho omunye wabantu abebe khona kulesi sehlo. Libona ikhansela ukuthi bafika ngobuningi babo, umthombo uthe libe selibayalela ukuthi abahambe, kwaba khona abakukhipha ngenkani ukudla emotweni, kwayilapho elisabise khona ngokuthi lizodubula abenza lokhu. UMabasa uvumile ukuthi kunabantu abebanikeza ukudla kule ndawo ngoMsombuluko. “Abantu abakwi ward engikuyo bangu-6 200 kanti mina bengiphethe amaphasela okudla angu-80 ebengiwanikezwe umasipala wakule ndawo,” kusho uMabasa. Ebuzwa ukuthi kwenzeke kanjani ukuthi aphathe amaphasela okudla angu-80 ekubeni kunabantu abangu-6 200 ewadini yakhe, uthe ngokusebenzisana nonompilo endaweni, ubezitshela ukuthi yilabo kuphela abadinga ukudla kanti kuzofika nabanye abaningi. Ukuphikile ukuthi usabise abantu ngokubadubula, wavuma ukuthi kukhona abafake unyawo kulo mkhankaso abagcine ukudla sebekuthatha ngenkani emotweni yakhe. Ikhansela elisolwa ngokuvalela ukudla ehhovisi lalo okunye laya nakho kwalo eDassenhoek alilubambanga ucingo lwalo lithintwa. Nemilayezo aliyiphendulanga. Okhulumela i-ANC KwaZulu-Natal, uMnuz Richardo Mthembu, uthe usezwile ngalezi zikhalo. “Ngizohlangana noNdunankulu namhlanje (ngoLwesibili) sibone ukuthi iyiphi indlela ehlelekile okungasetshenzwa ngayo uma abantu sebenikezwa ukudla,” kusho uMthembu. Uzwakalise ukudumala ngalokhu, wathi lokhu kuwubudedengu obukhulu emakhanseleni. Uthe kumele engabe ayabazi abantu abadinga ukudla ezindaweni ahlala kuzo ukuze uma ehambisa ukudla, kungabi khona ukudonsisana njengoba kwenzeka.  