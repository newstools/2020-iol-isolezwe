Kulesi sibalo bayisishiyagalolunye ababoshelwe amacala okusabalalisa ulwazi olungamanga ngeCovid-19. Ababoshwayo bakhululwa ngebheyili, bahlawuliswe noma baxwayiswe. Lokhu kushiwo uNgqongqoshe wamaPhoyisa uMnuz Bheki Cele ngesikhahi eseSecunda, eMpumalanga izolo. UCele uthe abantu abahlale emakhaya, uma behluleka amaphoyisa namasosha azobabuyisela ezindlini. “Akube nesizathu esibambekayo esikukhipha endlini njengokuyothenga esitolo, ukulanda imithi nokuya kwadokotela. Sisenethuba lokunqanda lesi sifo futhi kwehliswe isibalo sabahaqekile nabashonayo,” kusho uCele. Uthe emahoreni angu-24 edlule (esho NgoMsombuluko), kufe abantu abangu-800 abebehaqwe yiCoronavirus eSpain. UCele uthe abafuni iNingizimu Afrika igcine isikulesi simo ngenxa yabantu abangafuni ukuhlala ezindlini. “Amaphoyisa namasosha adinga ukwesekwa iwona wonke umuntu. Benza umsebenzi oncomekayo ngaphansi kwezimo ezibucayi abasebenza ngaphansi kwazo. Umphumela uzoba mubi kakhulu uma umphakathi ungabambisani nezinhlaka zomthetho,” kusho uCele. Mayelana nokuhlukunyezwa kwabantu okuthiwa kwenziwa amaphoyisa namasosha, uCele uthe kunomthetho okumele ulandelwe eNingizimu Afrika. Uthe kunezinhlaka ezibhekele indlela yokuziphatha kwamaphoyisa namasosha okumele kubikelwe zona. UCele uthe kuyicala elibomvu ukusabalalisa ulwazi olungelona iqiniso ngokuvalwa kwezwe nobhubhane lweCoronavirus. “Ungalindi kuze kufike amaphoyisa ngoba uma uphuma endleleni azoqinisekisa ukuthi ayakubuyisela. “Asinayo indawo enkulu yokugcina ababoshwayo, siyacela abantu baziphathe kahle bangenzi izinto okungamele bazenze,” kusho uCele. Lishone elayizolo kusamenyezelwe ukuthi bangu-13 abantu ababulawe iCovid-19 kuleli. IKwaZulu-Natal izihola phambili ngabayisikhombisa. Abahaqekile bawu-1 749.