Kusolwa ukuthi uNgcobo wabulawa wagqitshwa ehlathini eliKwaNogxaza, eMolweni. Kuboshwe owesimame okuthiwa nguye obemqashile nendodakazi yakhe kodwa umndeni kamufi uveza ukuthi ubabonile ngoLwesihlanu sebetanasa endaweni nokubashiye bengazi ukuthi baphume kanjani ngoba amaphoyisa awakaze afike kubo azothatha nesitatimende somndeni. UMnuz Sibusiso Ngcobo, ongumalume kamufi, uthe umshana wakhe wayesebenza kwenye yezindlu KwaNogxaza lapho okuthiwa kwaduka khona imali kanti kuthiwa umama wakulo muzi washaya umufi nomfowabo. Kuthiwa umfowabo kamufi wathatha amaphoyisa nokuyilapho awatshela ukuthi umfowabo (umufi) usele lapho bebeshaywa khona. “Siwumndeni sahamba sayovula icala lokuduka kwendodana yethu ngoLwesibili, kwathi ngoLwesithathu sahlangana namalungu omphakathi sahamba saya kulo muzi okuthiwa bashayelwa khona siyocela ukuthi basikhombise ukuthi uBongumusa bamufihlephi. “Sasibona kuhamba izinsuku indodana yethu ingabuyi ekhaya ngoba wayengakaze enze njalo,” kusho uNgcobo. Uthe kulo muzi baphika bathi abamazi. UNgcobo uthe ngoLwesine ekuseni baya komthungatha bathola isidumbu sakhe sigqitshwe ehlathini KwaNogxaza. Uthe bafuna abasolwa ngalesi senzo bajeze. Okhulumela amaphoyisa KwaZulu-Natal, uCaptain Nqobile Gwala, uthe kwaboshwa abasolwa ababili oneminyaka engu-27 noneminyaka engu-65 ngecala lokubulala. Uthe ngoMashi 25 amaphoyisa aseHillcrest abikelwa ngokuduka kukaNgcobo emuva kokuthi behlaselwe abasolwa ababili. Uthe kwavulwa icala lokuthumba. UCaptain Gwala uveze ukuthi ngoMashi 26 ngabo-3 ntambama kwatholwa isidumbu sikaNgcobo sigqitshiwe ehlathini KwaNogxaza. Uveze ukuthi abasolwa bavele eNkantolo yeMantshi ePinetown ngoLwesihlanu olwedlule. Eminye imininingwane ngecala ayitholakalanga njengoba idokodo lisesenkantolo.