UGWETSHWE odilikajele abathathu owesilisa waKwaZulu-Natal olahlwe amacala okuthumba nokudlwengula izingane iminyaka engu-14. Uzobolela ejele uPhelelani Mazibuko (44) kulandela ukugwetshwa yinkantolo yesifunda e-Estcourt ngoLwesine. Ngokwesitatimende esithunyelwe amaphoyisa, uMazibuko ugwetshwe odilikajele abathathu neminye iminyaka ngaphezulu ngamacala okuthumba. Okhulumela amaphoyisa, uCaptain Nqobile Gwala, uthe uMazibuko wayehlasela izingane ezihlala zodwa nonina. "UMazibuko uqale ukudlwengula izingane ngo-2003, ubengena emizini okuhlala kuyo abesifazane nezingane kuphela, afike azikhombe ngesibhamu aye nazo ehlathini azidlwengule," kusho uGwala. UMazibuko ukhalelwe ngamasongo kaSigonyela ngo-2018, kanti ubehlezi ngaphakathi ejele ngesikhathi kuqhubeka ukuqulwa kwecala. Inkantolo ithole ukuthi uMazibuko wayedlwengula izingane ezineminya eqala ku-9 kuya ku-17 phakathi kuka-2003 kuya ku-2017, engena emzini yabesifazane ebusuku ehlomile. Kuthiwa wayeyalela abesifazane endlini ukuthi bavuse ingane ngaphambi kokuyithumba bese eyoyidlwengula. "Ubehlupha abantu basesiGodlweni, KwaMatshesi naseMphandweni. Imiphumela yolibofuzo yakhomba ukuthi kwatholakala uketshezi lwakhe kubagilwa abahlanu amacala abo ayephenywa yi-Estcourt Family Violence, Child Protection and Sexual Offences Unit," kusho uGwala. UMazibuko ugwetshwe odilikakajele abathathu emacaleni amathathu okudlwengula, kwamanye amabili ugwetshwe iminyaka ewu-15 yokudlwengula neminye emihlanu yokuthumba icala ngalinye.