UMnuz Mlungisi Cele kuthiwa ushone ngoMgqibelo entathakusa, kulungiselwa inkonzo yomngcwabo, kusolwa ukuthi umufi ududane nabangani baphuza isibulalimagciwane esisetshenziswa njengoba kuhlasele iCoronavirus. Kuthiwa uCele uphuthunyiswe emtholampilo e-Assis, washona ngezithuba zabo-2 ekuseni. Yize lesi sehlo siwundaba-mlonyeni nasempha-kathini wangakubo kepha umndeni wakhe uyaphika ukuthi ubulelewe yisibulalimagciwane. Umthombo osondelene nodaba uthe umufi ufike emtholampilo esakwazi ukukhuluma. Kuthiwa ubephelezelwa ngabanye okusolwa ukuthi ubephuza nabo, baphahluka ukuthi baphuze isibulalimagciwane. Ilungu lomndeni elinqabile negama lalo, lidalule ukuthi umufi uzongcwatshwa kusasa. Liveze ukuthi udadewabo obengcwatshwa ngoMgqibelo odlule ubegulile. “Kube nzima ukushonelwa ngosuku esizongcwaba ngalo elinye ilungu lomndeni. Kunzima kakhulu njengoba kubekwe nemigomo kathaqa, esizamile ukuyilandela ngoba namaphoyisa afika emngcwabeni ukuzoqapha isimo,” kuchaza ilungu lomndeni. Libuzwa ngokufa kukaCele, lithe abakwaziyo ukuthi uvele waxineka isigubhukane. Lithe sebezwile ukuthi kunezinsolo zokuthi umufi uphuze isibulalimagciwane kodwa abakwazi lokho. “Nathi sididekile njengomndeni ukuthi ubulelwe yini ngoba ubekade ewumqemane. Silinde umbiko kudokotela ohlola isidumbu ozocacisa ngokufa kwakhe,” kusho owomndeni. Okhulumela amaphoyisa KwaZulu-Natal, uCaptain Nqobile Gwala, ukuqinisekisile ukuvulwa kwedokodo ngokufa kowesilisa. “Kuthiwa abalisa abane bazihlanganisela isibulalimagciwane sokugeza izandla basixuba namanzi basiphuzela ekhaya eMabheleni Reserve. Owesilisa oneminyaka engu-39 ugule isigubhukane waphuthunyiswa esibhedlela, washona esanda kufika. Amaphoyisa ayaphenya ngalesi sigameko,” kusho uCaptain Gwala.