Esithangamini nabezindaba eThekwini ngeSonto, uZikalala uthe ukukhishwa kwezijumbana zokudla kumele kwenziwe njengohlelo lokusiza abantu hhayi lokufuna ukuzuza amaphuzu ezepolitiki. “Izijumbana zokudla kumele zinikwe wonke umuntu okudingayo, hhayi ukuthi abantu basizwe ngoba kuncike ekutheni bakuliphi iqembu lezombusazwe. Asikwenze lokho ngokwethembeka. Siyezwa ukuthi kukhona labo asebedayisa izijumbane zokudla. Sizobathathela izinyathelo labo abenza lo mkhuba uma sibathola bese senza isibonelo ngabo ukuze nabanye abasacabanga ukwenza lokhu bangabe besaqhubeka,” kusho uZikalala. Uthe abantu abakhipha ukudla kumele babahloniphe labo abasuke bekwamukela. UZikalala uphawula kanje vele kuhlukene imibono emphakathini ngabantu abanikelayo. Abanye bathi iningi labo likwenza lokhu hhayi ngoba lisiza kodwa ngoba lisuke lifuna ukubukwa. Uthe nakuba abantu besizwa kodwa isithunzi sabo kumele sihlonishwe. “Le nto yokubeka izijumbane phambi kwabantu kube ngathi sifuna ukubukisa ukuthi siyasiza ayiyinhle. Asibahlonipheni labo esibasizayo sikugweme ukuveza ukweswela kwabo,” kusho uZikalala. Uthe sebehlinzeke ngamathangi amanzi ezindaweni eziningi emakhaya selokhu kuqale ubhubhane lwe-Corona. “Yize amathangi siwahambisile kodwa siyezwa ukuthi kukhona abanye omasipala abangakawadlulisi emphakathini ngezizathu esingazazi. Sinxusa bonke omasipala ukuba bawasebenzise amathangi abanikwa wona ukuze kusizakale abantu,” kusho uZikalala.