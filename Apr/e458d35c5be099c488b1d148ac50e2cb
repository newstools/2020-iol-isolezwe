Lokhu kudalulwe uMnyango wezokuThuthukiswa koMnotho ezokuVakasha nezeMvelo esifundazweni. Okhulumela lo mnyango uMnuz Ndabezinhle Sibiya, uthe sebethole izikhalo eziningi emnyangweni mayelana nokukhushulwa ngokumangalisayo kwentengo yokudla ngalesi sikhathi kanjalo nokuvalelwa kwezisebenzi ngaphakathi ezindaweni zokusebenza zihlale khona, zingayi emakhaya. Kusolwa ukuthi lo mkhuba wenziwa ngabaqashi ngenhloso yokukhiqiza impahla eningi kanti abanye abasebenzi abanazo izimvume zokusebenza kuleli. Kuthiwaezinye zezinkampani aziklelisiwe ngaphansi kwalezo ezenza imisebenzi ebucayi. Esigamekweni sangoMsombuluko kuboshwe abangu-10 abangabokufika kuleli nemenenja uMnuz Ramsamy (esingenalo igama lakhe) abasebenza ebhizinisini elisabalalisa ukudla iTrade Port Distribution Centre, nabavele eNkantolo yeMantshi yaseVerulam izolo. Okhulumela uPhiko lwezokuShushisa KwaZulu-Natal uNksz Natasha Kara, uthe uRamsamy uthole ibheyili kwathi bonke abokufika bagcinwa ezitokisini ukuze kuphenywe ngemibandela yokubanikeza ibheyili. Uthe babhekene namacala okungena kweleli zwe ngokungemthetho nokwephula imigomo kathaqa kanti bazobuyela enkantolo ngoMeyi 4, nonyaka. USibiya uthe ngaphandle kokuthi abaqashi baphula imigomo yokuvalwa thaqa kwezwe ngenhloso yokulwa nokubhebhetheka kwegciwane i-Corona, kodwa baphinde babeke impilo yezisebenzi engozini. “Sithole imibiko ngezinsolo zokuthi kukhona izisebenzi ezilala zibe ngamaqeqeba ndawonye, okuphambene nemigomo kathaqa ephikisana nokusondelana ngokweqile kwabantu,” kusho uSibiya. Uthe bazokwenza isiqiniseko sokuthi zonke izikhalo ezifinyelela emnyangweni zithathelwa phezulu futhi kubhekwa nalabo abaphula umthetho. Kuphinde kwatholakala nesibhamu esingekho emthethweni. Ngesonto eledlule kwesinye isigameko esingaqinisekiswanga, amaphoyisa agasele kwenye yamafemu esebenza ngendwangu KwaSithebe eMandeni, afike akhipha izisebenzi ebezivalelwe ngaphakathi ngemuva kokulunywa indlebe wumphakathi.