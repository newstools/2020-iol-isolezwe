Izolo iNSA ikhiphe isitatimende iveza ukuthi uMolokwane useluleme kulolu bhubhane lwegciwane eselihlasele abantu abangaphezulu kuka-1500 kuleli. “UCecilia Molokwane ubezivalele elandela imiyalelo kadokotela. Usebuye waya kohlolwa. Imiphumela ibuyile ngo-Ephreli 4, 2020. Umengameli akasenalo igciwane. Usengomunye wabantu asebeluleme kulolu bhubhane,” kusho isitatimende. Izolo ekuseni izibalo eziku-sacoronavirus.co.za bezikhomba ukuthi bangu-45 abantu asebeluleme kwiCovid-19. Emasontweni amabili edlule kwavela ukuthi uMolokwane uneCoronavirus ngemuva kokuhlolwa kwakhe kade ehambele e-United Kingdom. Ube esezivalela izinsuku eziwu-14 engahlangani namuntu njengomyalelo wabezempilo. Uthe lesi bekuyisikhathi esinzima kuyena njengoba ebengakwazi ngisho ukusondela kumntwana wakhe. “Akulula (ukuzivalela) kodwa kuyadingeka ukuzivikela wena nalabo abasondelene nawe. Nginendodakazi eneminyaka emithathu, bekubuhlungu ukungakwazi nokuthi ngiyange. Kudingeke ukuthi umuntu azithibe ngoba igciwane alihambi kodwa ngabantu abalihambisayo. “Kubona bonke abangikhulekele nalabo abangazange bangehlulele bangeseka, ngiyabonga kakhulu. ICoronavirus ayikhethi bala, ubuhlanga, ubulili, inkolo, uhlwempu noma uyisigwili ngakho ngiyacela ukuthi nizivikele. Nihlale emakhaya,” kusho uMolokwane esitatimendeni. Uthe kuyamjabulisa ukuthi kulabo ahlangana nabo ngesikhathi ebuya phesheya akekho ohlolile kwatholakala ukuthi uthelelekile. Phakathi kwabo kukhona uNgqongqoshe wezeMidlalo, uNathi Mthethwa, isikhulu esiphezulu kwiNSA, uBlanche de la Gurre nesigungu esiphezulu senhlangano nomethuli wezemidlalo uRobert Marawa. INingizimu Afrika ingena esontweni lesibili lokuvalwa kwayo yonke into ezweni njengoba kudingeka ukuthi abantu bahlale emakhaya bangabi wuvanzi ngenhloso yokulwa nokusabalala kweCoronavirus.