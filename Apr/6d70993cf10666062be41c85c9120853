Umndeni walo thisha ohlala eMlaza, ofundisa kwesinye sezikole eSiphingo ukuqinisekisile ukushona kwakhe. Leli phephandaba libhale udaba lomndeni walo thisha obunamalungu amathathu analeli gciwane izolo. Udadewabo kamufi ongeke adalulwe, ukumvikela, uthe bathole ucingo luphuma esibhedlela ekuseni khona izolo lubazisa ukuthi udadewabo useshonile. “Esibhedlela abelele kuso bekungasavumelekile ukuthi abantu bavakashele iziguli ezilaliswe kuso, selokhu kuvalwe ukwenziwa kwezinto eziningi kuleli ngeledlule. “Kuningi esingakakuzwa kahle kodwa siyazi ukuthi ubenaleli gciwane futhi ngemuva kokuthi litholakale kuye, kunabanye abantu ababili lapha ekhaya nabo abahlolwe kwatholakala ukuthi banalo,” kusho yena. UNgqongqoshe wezeMfundo KwaZulu-Natal, uMnuz Kwazi Mshengu, uthe uwutholile umbiko wokuthi kunothisha onaleli gciwane oshonile. “Sitholile futhi ukuthi uthisha owumngani wakhe, owamlanda esibhedlela kungakaziwa ukuthi unaleli gciwane, naye imiphumela yakhe ikhomba ukuthi usenalo. Emalungeni omndeni kalo thisha, kuthiwa kunomfundi wakwesinye isikole naye okutholakale ukuthi unaleli gciwane. “Kusadingeka ukuthi sithole ubufakazi balokhu esibikelwe khona eMnyangweni wezeMpilo bese senza izinhlelo ezifanele. “Uma kuliqiniso lokhu kuzosho ukuthi kumele bonke othisha bakuleso sikole nabanye abantu abake bathintana nabo, bahlolwe kulandelwa imigomo ebekwe umnyango,” kusho yena. UNobhala weSadtu KwaZulu-Natal, uNksz Nomarashiya Caluza, uthe bakhathazeke kakhulu ngokushona kwalo thisha. “Uzakwabo kamufi owamlanda esibhedlela, kuthiwa wabuyela esikoleni wayofundisa ngoba izikole zazingakavalwa. Yize kuthiwa asingethuki kodwa lolu lwazi lusenza sikhathazeke. “Sithandazela ukuthi bangabi baningi abathelelekile ngalesi sikhathi ngoba akekho obazi ukuthi kukhona onalo. “Mhlawumbe sesifikile isikhathi sokuthi uMnyango wezeMpilo uma ukhipha izibalo zakulesi sifundazwe usitshele ibala loshonile ngoba lapha emphakathini kusanenkolelo yokuthi lesi sifo ngesebala elithile. “Lokho kuzosiza ngokuthi abantu bazi futhi kube nezindlela zokwesekana,” kusho yena. UNgqongqoshe wezeMpilo kuleli uDkt Zweli Mkhize, uthe kunowesifazane oneminyaka ewu-46 waseMlaza oshonile ngenxa yaleli gciwane.