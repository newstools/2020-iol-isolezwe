NGABE kuyikho yini uma nebandla likaNkulunkulu imbala nalo licashela isifo na? Lona ngumbuzo onzima nojulile kakhulu oququda uMphostoli Sifiso Khuzwayo onguMholi weHoly Ghost Revival Centre osekuphele iminyaka engu-22 yasungulwa. Ubekade ekhuluma enkonzweni yePhasika yaleli bandla ebiqhutshwa kwiFacebook. Ukhale ngokuthi ukucasha kwebandla kuzoletha ungabazane kwabaningi mayelana namandla amakhulu abekwe nguNkulunkulu kulona. Noma esho kanjalo uthe kodwa uyaqonda ukuthi ukucasha kwebandla kungenxa yomyalelo kahulumeni nawo athe uvele washicilelwa nje isigubhukane kungazange kuxoxiswane nebandla. Ngokusho kwakhe akakungabazi ukuthi asikho nesisodwa isifo esingaphansi komthunzi welanga esinamandla okunqoba ibandla. Uzwakalise ukukhathazeka ngesithombe esesakhekile sokuthi iCorona inamandla ngaphezulu kwebandla. Ufanise ubhubhane iCorona nesifo uchoko okukhulunywe ngaso kakhulu eBhayibhelini. Uze wenza umzekelo ngokuthi ngesikhathi sochoko emandulo kwakungavumelekile ukuba abantu basondelane ngoba ngokusondelana kwabo lesi sifo sasivele sithathelane kalula. Noma kunjalo kodwa uthe uJesu ubonakala ephulukisa isisulu salesi sifo ngokusibeka isandla, ngokwenza kwakhe kanjalo uthe wabe ephula umthetho owawubekiwe wokuthintwa kwabantu abanochoko. “Ukube uJesu akazange amkhulekele lo owayephethwe yilesi sifo wayezosinda kanjani. Kwakuzobanakala kanjani ukuthi amandla kaNkulunkulu yiwona anele ekunqobeni uchoko?” ubuze kanje. UMphostoli uze wakhuluma nangesinqumo esathathwa yinkosi yaseBhabhele, uNebukhadinesari, sokuthi kusocongwe zonke izingcithabuchopho zalesi sizwe ezahluleka zancama ukutolika iphupho likaNebukhadinesari. Uthe leso sinqumo inkosi yasithatha ngaphandle kokunaka ukuthi uDaniyeli yena wabe engazange alithole ithuba lokuba atolike iphupho lenkosi.  Ufanise isimo sikaDaniyeli nesebandla nalo athe kalizange linikezwe ithuba lokubhekana nalesi simo. “Nangempela uDaniyeli wakwazi ukusiza abantu ababezobulawa yinkosi. Kwazise wakwazi ukutolika iphupho lenkosi. Nebandla kwazi bani, mhlawumbe yilona elinekhambi lalokhu umhlaba obhekene nakho,” uphethe kanje. 