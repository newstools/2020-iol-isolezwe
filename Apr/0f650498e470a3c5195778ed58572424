Icala likaZuma kulindeleke ukuthi lilalelwe ngenyanga ezayo. Ukuqashwa kukaMabuza oke wamela owayeyisikhulu sakwaSars uMnuz Tom Moyane nowayeyisikhulu sakwa-Old Mutual uMnuz Peter Moyo kulandele ukuthi uZuma eke washayeka kaningana kuleli cala kulandela nokuchithwa kwesicelo sakhe sokuthi icala lichithwe emqulwini wamacala. Nakuba kungacaci ukuthi obemele uZuma, u-Adv Dan Mantsha usekhonjwe indlela noma usekhona ethimbeni kodwa uMabuza ekhuluma ne-Independent Media izolo, ukuqinisekisile ukuthi usezomela uZuma. “Yebo kuyiqiniso ukuthi sengijoyine ithimba labameli bakaZuma,” kusho uMabuza ngamafuphi. Ukuqiniswa kwaleli thimba labameli kulindeleke ukuthi kusize uZuma njengoba elwa nokuthi lichithwe leli cala eselidonse isikhathi eside. I-Jacob Zuma Foundation, kweminye yemibiko imemezele ukuthi uMantsha ukhonjwe indlela, ayizange iyiphendule imibuzo ebuzwe yona mayelana nalolu daba. Ugalagala lommeli kaZuma, u-Adv Muzi Sikhakhane SC uthe imibuzo ngokuthi ngubani osethimbeni labameli kumele ibhekiswe kuMabuza. “Ngicela uthinte u-Eric Mabuza, ngicabanga ukuthi bakhiphe isitatimende esicacile ngokuthi ngubani olishiyile ithimba,” kusho uSikhakhane.