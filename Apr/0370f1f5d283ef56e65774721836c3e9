ABAFUNDI bakwaGrade 12 nabakwaGrade 7 bangase babuyele esikoleni kusukela ngoMeyi 6, amanye amakilasi azolandela ngokuhamba kwesikhathi. Lokhu kuvele ngoLwesithathu ekuseni emhlanganweni wekomidi elibhekelela ezeMfundo ePhalamende lapho liphakamise khona ukuthi abanye abafundi babuyele esikole kusukela ngoLwesithathu ngesonto elizayo ngaphansi kwemigomo eqinile ezoqinisekisa ukuphepha kwabafundi kwigciwane iCovid-19. Abafundi abaningi kuleli bagcine ukulubhada ezikoleni maphakathi nenyanga kaMashi kulandela isimemezelo sikaMengameli Cyril Ramaphosa sokuvalwa kwezwe. Ikomidi lithe izikole zizolandela imithetho ebekiwe yokuqinisekisa ukuphepha kwabafundi njengokuhlolwa kwezinga lokushisa kwabafundi nothisha, abazokhombisa izimpawu zokutheleleka bazohlaliswa bodwa bahlolelwe iCovid-19. Ngaphezu kwalokho othisha nabafundi bazonikezwa izifonyo abazozigqoka ngesikhathi besesikoleni. Umnyango wezeMfundo uzosebenzisana nomnyango wezaManzi kanye nomnyango wezeMpilo kuleli ukuqinisekisa ukuphepha kwabafundi ngokwezempilo. Kuyagcizelelwa nokho ukuthi obekubhungwa emhlanganweni esnamhlanje bekusayiziphakamiso, isinqumo ngokubuyela kwezingane esikoleni sizomenyezelwa nguNgqongqoshe wezeMfundo kuleli uNkk Angie Motshekga. Ngeledlule uMengameli Cyril Ramaphosa umemezele ukuxegiswa kwemithetho yomgonqo kusukela ngoMeyi 1. Abanye abazali bazobe bebuyela emsebenzini, ngakho isinqumo mayelana nokuvulwa kwezikole sibhekwe ngabomvu. Ezinkundleni zokuxhumana abantu sebezwakalalise ukukhathazeka ngokuqhubeka nokukhokhela izikole ekubeni kuvaliwe, ngakolunye uhlangothi abantu abasabela izimpilo zezingane zabo abafuni nakuyizwa eyokuvulwa kwezikole. Engxoxweni nokhulumela uMnyango wezeMfundo kuleli sonto uMnuz Elijah Mhlanga, wazise Isolezwe ukuthi uMnyango ubhekene nesinqumo esinzima ngaleli gciwane. “Isinqumo ngezemfundo sizoncika ekuthini kwenzekani zinsuku zonke. Noma yikuphi ukugxeka onakho ngomnyango, kumele ukucabange ukuthi sibhekene negciwane eliyingozi eselibulale abantu. Kumele sikhumbule futhi ukuthi umnyango awukaze ushicilele usuku okuzovulwa ngalo izikole. Abantu batatazeliswa yizindaba ezingelona iqiniso ezivelile. Yisimo esibucayi lesi futhi kumele kwaziwe ukuthi yigciwane elisha leli futhi asikaze sibhekana nalo phambilini,” kusho uMhlanga.