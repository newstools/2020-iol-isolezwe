UMASIPALA wasoPhongolo uthi uzama ngawowonke amandla ukulwa nenkinga yamanzi ezakhamizini zakule ndawo. IMeya yakulo masipala, uNksz Bawinile Nhlabathi, ithe seyize yabhalela ngisho noMnyango wokuBusa ngokuBambisana neziNdaba ZoMdabu KwaZulu-Natal, inxusa umnikelo wamathangi emawadini angenawo amanzi. Lo mnyakazo weMeya uqhamuke ngesikhathi lapho izwe libhekene nengwadla yokudlanga kwegciwane le-Covid-19 emhlabeni wonke jikelele. UMengameli wezwe, uMnuz Cyril Ramaphosa, uze wadalula ukuthi lelizwe libhekene nesimo esibucayi futhi wagqugquzela ukuba kuqhakanjiswe kakhulu inhlanzeko. "Lo masipala wakhelwe yizindawo eziningi zasemakhaya, ngakho kusenengqinamba enkulu yokusabalaliswa kwamanzi ngenxa yokuthi uMkhandlu waseZululand usenenkinga yokusabalalisa amanzi komasipala abayisihlanu abangaphansi kwawo," kusho iMeya. Nakuba kunjalo kodwa uCllr Nhlabathi uthe basebenza ubusuku nemini ukwenza isiqiniseko sokuthi imiphakathi engawatholi amanzi iyasizakala. "Sithole ukuthi amathangi amanzi ayisidingongqangi kulesi sikhathi esiphoqa ukuthi kuqhakanjiswe inhlanzeko ukulwa nokusabalala kwaleli gciwane. Sicele uMnyango wokuBusa ngokuBambisana neziNdaba ZoMdabu ukuba unikelele umasipala wethu ngamathangi amanzi awu-30 ukuze siwayise emiphakathini anenselelo yamanzi." Eqhuba uthe amanzi adingeka kakhulu njengoba igciwane lifuna ukuba abantu behlale begeza izandla ngensipho. Esephetha uCllr Nhlabathi uthe unethemba lokuthi ukulethwa kwamathangi amanzi kuzolekelela ekunqandeni ukutheleleka kwezakhamuzi zasoPhongolo yigciwane leCorona.