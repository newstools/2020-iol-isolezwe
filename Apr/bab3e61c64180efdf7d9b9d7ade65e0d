Amaphoyisa ahlakaze izidleke ezintathu ezikhiqiza ugologo ziwufake emabhodleleni. UMnuz Sbani Mngadi, okhulumela iSouth African Liquor Brandowners’ Association (SALBA), uthe kuyabakhathaza ukukhiqizwa kukagologo ngobuningi. Bakhathazwa nawukuthi uMzambiya awuphephile. Kukhona ababsoshiwe ngesikhathi kuhlakazwa izidleke. UMngadi uthe kwababoshiwe kubalwa indoda (50) yaseLovu eboshwe ngoLwesithathu emuva kokutholakela namabhodlela awu-200 kagologo, i-ethanol engamalitha awu-100 nezivalo zawo amabhodlela ebezingakasetshenziswa. KwaBester, KwaMashu, osolwa ngokukhiqiza uMzambiya kuthiwa ubalekile kodwa amaphoyisa afike endaweni abekhiqizela kuyo athola amabhodlela kagologo ne-ethanol. Obalekile kuthiwa akakatholakali. NgoLwesihlanu lwePhasika amaphoyisa avundulula isidleke esikhiqiza uMzambiya ongadayiswa ngemali elinganiselwa kuR500 000 eMandawe. Nakhona kuthiwa umkhiqizi wawo ubesebenzisa indlela efanayo awufake emabhodleleni kagologo owaziwayo. “Siyawunxusa umphakathi ukuthi ungalokothi uthenge utshwala ngalesi sikhathi ngoba kumisiwe ukudayiswa kwabo. Uma sekuvuliwe abantu kumele baqaphele bangathengi ezindaweni ezingagunyaziwe ukuthi zidayise utshwala. Abadayisi abagunyaziwe ukuthi badayise utshwala izimvume zabo zibekwa lapho umphakathi uzokwazi ukuzibona khona,” kusho yena . Uthe i-SALBA izoqhubeka nokusebenzisana namaphoyisa ukuze kuboshwe bonke abakhiqiza ugogolo ngokungemthetho ngenxa yokuthi lokhu kubeka amakhasimende abo engcupheni yokugula.