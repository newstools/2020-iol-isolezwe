UMshengu ekhuluma neSolezwe izolo uthe njengoba kwengezwe isikhathi sikathaqa nabo bazoqhubeka nokwengeza izinhlelo zokuba abafundi bafunde noma behlezi emakhaya. “Sinezinhlelo ebezivele ziqalile zokuba abafundi bafundiswe othisha kusetshenziswa iziteshi zemisakazo, amaphephandaba nezinhlelo za-online i-KZN Funda Portal nokunye okuningi. Zonke lezi zinhlelo zazenziwe ngesikhathi kumenyezelwa uthaqa okokuqala, njengoba siluliwe isikhathi sizoqhubeka nazo kuze kube * -Ephreli 30 nonyaka njengoba kuyisona isikhathi sikathaqa esimenyezeliwe,” kusho uMshengu. Uthe ngaphezu kwale mizamo yabo banxusa abazali ukuba bahambe phambili ngokugqugquzela izingane zabo ukuba zifunde. “Siyanxusa abazali ukuba bazeseke izingane baphinde baqinisekise ukuthi ziyafunda. Ikakhulukazi abantwana baka-matric kumele basizwe abazali emakhaya. Sesiphelile isikhathi lapho umzali engeke azi ukuthi ingane yakhe ifundani esikoleni. Sicela wonke umzali ukuba asondele enganeni ayilekelele ngalesi sikhathi,” kusho uMshengu. Uphinde wakugxeka ukuhlaselwa nokugqekezwa kwezikole ngalesi sikhathi. Muva nje Isolezwe libike ngesikole saKwaMashu esigqekeziwe kwathathwa izinsiza kufunda. “Selokhu kube nothaqa zingu-28 izikole eKZN ezigqekeziwe. Lokhu kuyadumaza ngoba izikole ezomphakathi. Nempahla esuke ithathiwe ibuye idayiswe kuwo umphakathi. Siyanxusa ukuba umphakathi ubikele amaphoyisa ukuze abenza lokhu baboshwe,” kusho uMshengu. Ngokusho kukaNgqongqoshe banazo iziphakamiso ngo-matric abasazihambise kuMnyango wezeMfundo eyisiSekelo kuzwelonke uma kwenzeka uthaqa uqhutshwa noma sekuvulwa izikole ukuze bezokwazi ukuqeda konke okuthinta izifundo zalo nyaka. “Sisakuphakamisile ukuthi uma kwenzeka kuqhutshwa uthaqa, abafundi baka-matric sibacelele ema-boarding school bavalelwe lapho befunde noma uma kuphela uthaqa kufundwe unomphela kuze kuphele unyaka bengawathathi amaholidi. Lokhu kuseyiziphakamiso,” kusho uMshengu. 