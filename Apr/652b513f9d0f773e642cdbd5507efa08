Udokotela, elisagodliwe igama lakhe, kuthiwa ubesebenza esibhedlela i-Addington eduze kwebhilidi elishile. Amaphoyisa nezicishamlilo zinikele izolo ekuseni ebhilidini iWindemere obekusha kulo ifulethi elilodwa. Umufi ubenomunye uzakwabo ngesikhathi kuqubuka umlilo. Kuthiwa isidumbu sakhe sitholakale egumbini lokugezela, uzakwabo waphuma engashanga. Ekhuluma nabezindaba zethelevishini i-eNCA, oyisihlobo sikadokotela uthe kabazi ukuthi umlilo udalwe yini ngoba ayikho nenkinga kagesi. Uthe udokotela ubesesitezi sesithupha. Ezinye izitezi azithintekanga. Kusolwa ukuthi intuthu ebivimbanisile ngesikhathi kusha, iyona edale ukuthi umufi angabe esakwazi ukuphuma. Kuthiwa umlilo uqubuke ngezithuba zabo-7 ekuseni. Ifika endaweni yesigameko intatheli yeSolezwe ibhilidi bese licishiwe kodwa kusekhona amaphoyisa. Abantu bebemi izixongololo ngaphandle abanye abahlala ebhilidini bengafuni nokukhuluma ngodaba. Okhulumela amaphoyisa KwaZulu-Natal, uCaptain Nqobile Gwala, uthe kushone owesilisa oneminyaka ewu-50. “Umufi ushonele endaweni yesehlo kwathi omunye walimala engalweni. Akwaziwa ukuthi umlilo udalwe yini kodwa amaphoyisa asaphenya. Kuvulwe idokodo lokufa komuntu eliphenywa esiteshini samaphoyisa iDurban Central.” Kushaye isikhathi sokuloba uMnyango wezeMpilo KwaZulu-Natal ungakaphawuli nemininingwane kadokotela ungakayiqinisekisi.