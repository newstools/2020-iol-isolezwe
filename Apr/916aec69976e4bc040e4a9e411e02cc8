UNgongqoshe wezeMpilo, uDkt Zweli Mkhize, uthe ukuvikela abasebenzi kusho ukuthi bafundiswe ukuthi iziguli ezinegciwane kumele ziphathwe kanjani, ukunikezwa kwabo izinto zokuzivikela. Konke lokhu kumele kwenziwe kulandelwa imithetho ebekiwe. UDkt Mkhize usho lokhu izolo ngesikhathi ehambele esibhedlela i-Ermelo, eMpumalanga, lapho kade kwethulwa ngokusemthethweni uhlelo lokuhlolelwa igciwane okwenziwa emphakathini. Uthe uzwile ukuthi kunemibiko yokuthi kunezibhedlela ezibeke abasebenzi engcupheni okuholele ekutheni abasebenzi bathole igciwane. Njengamanje kusenziwa uphenyo ngokwenzeke kulezi zibhedlela. Uma kutholakala ukuthi kube nobudedengu obenziwe ngabaphathi bezibhedlela bazothathelwa izinyathelo. Izinyunyana zabasebenzi zisola ngobudedengu izibhedlela ezizimele zakwaNetcare KwaZulu-Natal ezivaliwe okwesikhashana emuva kokuthi kube neziguli ezinegciwane. Esibhedlela iNetcare St Augustine’s sivaliwe ngeledlule emuva kokuthi abasebenzi abawu-68 kuvele ukuthi bathole igciwane ezigulini. NgoLwesithathu iNetcare Kingsway, eseManzimtoti, ivaliwe okwesikhashana ukuze kulawulwe igciwane. Unobhala weNehawu KwaZulu-Natal, uMnuz Ayanda Zulu, uthe ngokuthola kwabo abaphathi bezibhedlela bebebafihlela abasebenzi ukuthi iziguli abazinakekelayo zineCoronavirus obekwenza ukuthi baye kuzo bengazifakile izinto zokuzivikela. “UMnyango wezeMpilo sithi awuphenye ngalokhu. Uma kutholakala ukuthi izinsolo ziyizo kuzomele uthathe izinyathelo eziqinile ngoba siyakholwa wukuthi okuhamba phambili kuzo ukungenisa imali nokugcina igama lazo lilihle. Izitatimende ezithunyelwa abaphathi bezibhedlela ziveza isithombe sokuthi konke kuhamba kahle, bayakwazi ukulawula igciwane kodwa uma ukhuluma nabasebenzi uzwa okunye. Kuthiwa bayafihlelwa ukuthi iziguli abazinakekelayo zinaleli gciwane. Sifuna ukuthi nomnyango wezemisebenzi uqale owalo uphenyo.” UNobhala weDenosa KwaZulu-Natal, uMnuz Mandla Shabangu, uthe kuyadumaza ukuthi izibhedlela ezithathwa njengezinenzisiza zokubulala amagciwane nengqalasizinda esezingeni yizo ezibonakala zehluleka ukuvikela ukusabalala kwegciwane. “Izinkinga ezinjengalezi besizilindele ukuthi zingenzeka ezibhedlela zikahulumeni ngoba ingqalasizinda yakhona ayikho ezingeni elifanele,” kusho yena.