Le mali izokwengeza kuR306 million obusuvele usetshenziswe ukuthenga amathange, izibulalimagciwane, insipho yokugeza izandla nokokuvikela igciwane okuthinta amanzi. Emhlanganweni wekomiti ePhalamende izolo, ibamba lomqondisi walo mnyango, uMnuz Mbulelo Tshangana, lithe babecele abezimali ukuba babahlinzeke ngoR306 million ukulekelela ohlelweni lokulwa neCorona. “Uhlelo lwethu luka-2020/21 luzophazamiseka ngakho kuzodingeka ukuba sibe nezinye izinhlelo zokwenza ebesikufisa,” kusho uTshangana. Uthe bazophoqeleka nokuthi uhlelo lwabo lwezimali lumiswe ngenye indlela. Uthe uhlelo olusha lwezimali luzokwenziwa uma sebekhulumile nePhalamende. Kulo R306 million, uR99 million kwathengwa ngawo amathange, uR21.6 million wezibulalimagciwane, insipho yezandla kaR2.7 million noR10 million okwathengwa ngawo okokuvikela. UR12.5 millon wasetshenziswa kwezokuphatha, uR2.5 millon wokuhamba nezindawo zokuhlala. U-R39 million kwaba ngowentela. UMnyango usuvele ulethele abantu amathangi amanzi angu-14 737. Kwathengwa izibulalimagciwane ezingu-53 945, insipho yokugeza izandla engu-17 691 nokokuvikela okungu-150 nezifonyo ezingu-500. Uthe umnyango usalindele imvume yokuba basebenzise omunye uR831.6million. Uma kuvunywa lokhu, bathe izifundazwe ezizophazamiseka yiGauteng, Free State neLimpopo. “Ngeke uze ube mkhulu kakhulu umonakalo, ngakho ngeke baphazamiseke kakhulu,” kusho uTshangana. Uphinde waveza ukuthi uMengameli Cyril Ramaphosa noNgqongqoshe walo mnyango, uNksz Lindiwe Sisulu, ubacele ukuba basheshise uhlelo lokwakhela abantu izindlu.