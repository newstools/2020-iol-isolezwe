Ngibhalelwe ngabafundi bekhala ngokuthi izitolo zinyusa intengo yokudla. Ngiyacela bathinte uMnyango wezokuThuthukiswa koMnotho, ezokuVakasha neMvelo KwaZulu-Natal ukuze ujezise izitolo ezenza ubugebengu. Inombolo yawo ithi: 082 458 0706/082 374 6660. Ningaziceba lezi zitolo naku-080 001 4880 noma ku-084 743 0000. Umbuzo: Nginenkinga  yokuthi ngatshala imali enkampanini iBlue Alpha Alliance Group. Emuva kwalokho bangithumelela amaSMS bengetshela ukuthi balungisa izinto zami. Emva kwalokho angizange ngizwe lutho ngabo. Uma  ngibashayela ucingo kuthiwa kabasekho, yacwila kanjalo imali yami. Bengicela ungisize. Impendulo: * Kwabuhlungu ukuzwa lokho. Ngiye ngathinta iFinancial Sector Conduct Authority (FSCA) ukuzwa ukuthi ngabe le nkampani ikhona yini. Ngithole ukuthi ayinalo igunya lokuhweba ngemali noma ukusiza abantu abafuna ukutshala imali. IBlue Alpha Alliance Group ibithembisa abantu amasheya kwi-Uber nakwiTaxify kodwa lokhu bekungesilo iqiniso. Kufanele uvule icala lokuqolwa imali. Ngiyathemba unabo ubufakazi bokuthi imali wayifaka nini, iya kubani. Ngikufisela inhlanhla. Umbuzo: Kunomasingcwabisane esicela usibhekele wona ukuthi usemthethweni yini wangapha eHluthankungu, eHighflats. Igama lawo AbakwaDlamini Funeral Services (ABFS). Impendulo: * AbakwaDlamini Funeral Services (ABFS) ababhalisile neFSCA, okusho ukuthi abanaso isitifiketi sokusebenza ngemali. Ngiyacela nibabuze nokuthi basebenzisana nayiphi inkampani yomshwalense ukuze nibe nesiqiniseko sokuthi uma nishonelwe nizongcwatshelwa izihlobo zenu. Khonamanjalo, kulesi sikhathi seCovid-19 iFSCA ixwayisa abantu ukuthi bangazami ukwenza imali ngezinhlelo ze-forex trading ezibathembisa izulu nomhlaba. I-FSCA ithe ziningi izinkampani ezithi zizofundisa abantu i-forex trading. Lezi zinkampani zibuye zinike abantu amaCFDs (Contract for Difference) okuwumkhiqizo ongaholela ekutheni abantu balahlekelwe yizizumbulu zemali. Baxwayise ngokuthi izinkampani azibafundisi abantu ngokuthi izimakethe azizinzile nokuthi zishintsha noma kunini. Bathe ezinye zalezi zinkampani zibhaliswe ngokusemthethweni ngokusebenza ngezezimali kodwa uma ufundisa abantu ukuhweba iFSCA ithi kufanele zibe nemvume yokuba ngama-OTC Derivate Providers ukuze zikwazi ukwenza/ukuhweba ngamaCFDs. I-FSCA igqugquzele abantu ukuthi baqale babheke ukuthi izinkampani abatshala kuzo imali zisemthethweni yini nokuthi inzuzo ezibathembisa yona ikhona yini ngaphambi kokuthi bafake imali. Ukubheka ukuthi inkampani ofuna ukutshala kuyo imali isemthethweni ungashayela iFSCA ku: 0800 110 443 noma uvakashele iwebsite yayo ethi www.fsca.co.za * Ihhovisi leConsumer Goods and Services Ombud (CGSO) liveze ukuthi lisazithola izikhalo kubathengi yize izwe lisavaliwe. Lokhu kwenziwa wukuthi * -99% wezikhalo zithunyelwa nge-email. Isikhulu esiphezulu seCGSO, uNkk Queen Munyai, sigqugquzele abantu ukuthi baqhubeke nokufaka izikhalo ngoba bayasebenza noma izwe livaliwe yize besebenzela emakhaya. Uthe bayakwazi nokuthola izikhalo kwiSMS ngokuthi bantu bathumele igama elithi CGSO nesikhalo sabo ku-48030. Uthe ngosuku bathola izikhalo eziwu-40 nezingcingo eziwu-81. Izikhalo eziningi zithinta impahla ethengwa ezitolo, ikakhulukazi leyo esuke ibuyiselwa emuva noma kukhona okuthile okungalungile kuyo. Uthe balindele ukuthi izikhalo zinyuke ngenxa yokuthi izwe livaliwe kodwa uma kwenzeka zinyuka bazokwazi ukuzisebenza. Ukuvalwa kwezwe kusho ukuthi abakwazi ukusheshe baphendule kodwa badinga izinsuku eziwu-15 ukuze zonke izinhlaka ezithintekayo zikwazi ukuphendula bese kuba yima umthengi ethola isixazululo. ICGSO itholakala ku-0860 000 272/www.cgso.org.za, i-email yabo ithi info@cgso.org.za 