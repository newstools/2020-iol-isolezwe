Ngeledlule kuboshwe iMeya yalo mkhandlu, uMnuz Thami Ntuli, ngokuphula umthetho wokugonqa emuva kokunikezela ngezijumbane zokudla emphakathini. Ikhansela uNksz Phumzile Dlamini (41) liboshwe ngoMgqibelo emini wadedelwa ngebheyili ngeSonto emuva kokuthi amaphoyisa omkhandlu egasele e-salon ebikade ivulwa. Amaphoyisa acele ukubona imvume yokusebenza, abe esekhonjiswa ebibhalwe ngesandla okuthiwa kwenziwe yikhansela. Amaphoyisa afonele imenenja kamasipala, uMnuz Langelihle Jili, emazisa ngalokhu. UJili kuthiwa ube esevulela ikhansela icala emaphoyiseni lokuphulwa komthetho wokugonqa. Ikhansela libe seliboshwa. UJili uthe amaphoyisa abesebenza ngokujwayelekile ehlola ukuthi uyalandelwa umthetho wokuvalwa kwezwe. “Ikhansela kalinamvume yokumane likhiphe ilayisensi futhi ebhalwe ngesandla. Kunemigudu elandelwayo ngokukhishwa kwamalayisensi. Amalayisensi okuhweba akhishwa ngumasipala enikeza labo abenza imisebenzi emqoka. I-salon ayenzi umsebenzi omqoka. Maningi amalayisensi okuthiwa akhishelwe abantu ebengingakawaboni, engisazowabheka,” kusho uJili. Kuze kwashaya isikhathi sokushicilela udaba engatholakali ocingweni uNksz Dlamini. Umyalezo obumcela ukuba aphefumule akawuphendulanga. UNtuli, iphini lakhe, usomlomo namakhansela amane baboshwe base bededelwa ngebheyili ka-R1 000. Kulindeleke ukuthi babuyela enkantolo ngoMeyi 19. Uboshwe wadedelwa ngebheyili emuva kokuthi enikezele ngezijumbane zokudla nesibulalimagciwane kwabadayisa emigwaqweni. Kwaboshwa nababedayisa emigwaqweni abebenikelelwa ngokudla. UNtuli wathi wayenika ukudla abadayisa emigwaqweni abadonsa kanzima eduze nerenki yamatekisi. Uthe wabayalela ukuthi beze ngabanye bezokwamukela kodwa kwatheleka iqulu labagibeli okuyisenzo esabadonsela amehlo amaphoyisa. Okhulumela amaphoyisa kazwelonke, uBrigadier Vishnu Naidoo, uthe kusolwa ukuthi ngo-Ephreli 11 ngo-3 ntambama, ikhansela likaMasipala waseNkandla elineminyaka engu-41 liboshwe emva kokunika owesifazane one-salon edolobheni eNkandla imvume yokusebenza ebibhalwe ngesandla. “Unikwe ibheyili kaR1 000 icala lakhe lahlehliselwa uJulayi 31, 2020. Uboshelwe ukuphula umthetho wokuvalwa kwezwe iDisaster Management Act.”     