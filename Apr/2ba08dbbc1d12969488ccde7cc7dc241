Ekhuluma kwisivimbamgwaqo ebesenziwe kuR102, KwaDukuza izolo uNgqongqoshe wezokuPhepha nokuThutha KwaZulu-Natal, uMnuz Bheki Ntuli, uthe izivimbamgwaqo zizoqhubeka kuso sonke isifundazwe ukuze baqinisekise ukuthi imibandela yokuvalwa kwezwe iyalandelwa. UNtuli ubehambisana noKhomishana wamaPhoyisa KwaZulu-Natal uLt General Khombinkosi Jula baphinde bagasela nasezindaweni zokucima ukoma eShaka’s Head. KwaDukuza kuphela bangu-33 abantu ababoshiwe kusukela kuthathwe isinqumo sokuvala izwe ngenhloso yokulwa nokusabalala kwegciwane iCorona. “Phakathi kwalabo ababoshwe KwaDukuza, abangu-10 baboshelwe ukudayisa utshwala kanti abangu-14 baboshelwe ukungayihloniphi imibandela yokuqhelelana ngemitha,” kusho uNtuli. Uthe kuboshwe nabashayeli bamatekisi abayisishiyagalolunye ngokungalayishi isibalo esibekiwe ezimotweni. “Ngifisa ukubonga amaphoyisa ngokubopha abantu abangu-1 443, esifundazweni, lokhu kukhombisa ukuthi amaphoyisa azibophezele ekunqandeni izephulamthetho njengoba kuliwa nokubhebhetheka kobhubhane lweCorona ezweni,” kuchaza uNtuli. Uthe abanye abantu ababoshiwe babhekene namacala ahlukene kanti abanye sebevelile enkantolo badedelwa ngebheyili. “Amaphoyisa awathi nsi njengoba efuna ukuqinisekisa ukuthi imibandela iyalandelwa. Amaphoyisa azoqhubeka nokwenza umsebenzi wawo, siyabanxusa abantu ukuthi bahlale amakhaya balandele umyalelo kahulumeni,” kusho uNtuli.