KUBUKEKA lizogadla kakhulu igciwane iCovid-19 ekupheleni konyaka, kwazise ukuhlolwa kwabantu ezindaweni ezisemakhaya, kubonakala kuhamba ngonyawo lonwabu. Lona umbono kaSolwazi Salim Abdool Karim ocwaninga ngezempilo e-University of KwaZulu-Natal (UKZN). UKarim uphinde abe nguMqondisi  weCentre for the Aids Programme of Research in South Africa (CAPRISA), nosihlalo weSouth African Ministerial Advisory Committee enamalungu angu-51 acwaninga ngaleli gciwane. Ubekhuluma esidlweni sasekuseni kuleli sonto e-UKZN. “Nakuba iNingizimu Afrika isheshe yaliphakamela leli gciwane kunamanye amazwe nokufuna izindlela zokulinqanda ukuthi lingabhebhetheki, lokho bekunikeza izwe  isikhathi ukuthi lizilungiselele kulokho ongoti bezempilo abakubiza “ngesimo esicishe singagwemeki” sokuqubuka kokuthelelana ngegciwane ngokukhulu ukushesha,” kusho uKarim. Ngokwakhe, leli lizwe likwazile ukuqhamuka nemizamo yokuthi leli gciwane lingasabalali. “Kunzima ukulwa nalo ngaphandle uma sinelinye ikhambi amanye amazwe angenalo. Noma kunjalo singakunqanda ukubhebhetheka kwalo kakhulu,” kusho uKarim. Uthe okwamanje kuseyinselelo ukuhlolelwa kwabantu igciwane emiphakathini ehlwempu, nokuthi kwenzeka ngendlela efanele yini, okwenza kube lukhuni ukuthi kube lula ukunqandwa kokusabalala kwalo. Phambilini uSolwazi Cheryl Cohen ongomunye wezinhloko zeNational Institute for Communicable Diseases and Centre for Respiratory Diseases and Meningitis, uke wakubeka ukuthi ekuqaleni leli gciwane belitholakala kakhulu kubantu abahambela amazwe aphesheya, okuthe uma befika kuleli, besulela nabanye abaxhumane nabo. “Leli gciwane uma lisuleleka emphakathini, kuba sengathi umlilo wequbula,” kuxwayisa uSalim. 