KULINDELEKE ukuthi kuphinde kubuye futhi ukunqamuka kukagesi kuleli njengoba uhulumeni wakuleli ezoxegisa imithetho wokuvalwa kwezwe kusukela ngoMeyi 1 izwe liwelela esigabeni sesine. Ukuxegiswa kwemithetho kusho ukuthi kunezinye zezimboni ezizovunyelwa ukuthi ziqhubeke nokusebenza, okuzokusho ukuqala kokusebenza ngamandla kukagesi, kwazise nezinye izimboni zizolandela njengoba uhulumeni ethe isonto nesonto uzomemezela ukuxegiswa kwemithetho ethile. UMnuz Shaun Nel ongongoti kwezamandla, uthe noma ikanjani usuzoqala ukunqamuka ugesi. “Indaba kagesi kuleli ifana nokufa nokuphila. Noma ngingeke ngakucacisa njengamanje ukuthi kungenzeka nini, abantu abakulindele ukuthi uzonqamuka njengoba sekuzoqala ukusebenza ezinye zezimboni,” kusho uNel. NgokukaMnuz Nick Oosthuizen ongungoti kwezamandla, sisazophinde sikhule isidingo sikagesi, kwazise izinkampani eziningi kuyimanje zivivela ukuvula ukuze ziqale ukusebenza. “Ukunqamuka kwamandla kagesi kuzophazamisa izimboni ezivele ziphazamisekile ngokomnotho ngenxa yokuvalwa kwezwe,” kuchaza u-Oosthuizen. Uthe okubuhlungu, nemishini yokusebenza nayo iyathinteka uma kunqamuka ugesi okuyinto ebeka ibhizinisi esimeni esibucayi. Ngenyanga edlule abakwa-Eskom bathe kungase kuphele ubusika unganqanyuliwe ugesi kuleli. Baveza ukuthi basebenzisa isikhathi sokuvalwa kwezwe ukulungisa iziteshi eziphehla amandla, baphinde balungisa nezinkinga zikagesi ezikhona emphakathini. Selokhe kwaqala ukuvalwa kwezwe ngoMashi 27 kuleli ugesi awukaze unqamuka kanti nabakwa-Eskom baqinisekisa abantu bakuleli ukuthu ngeke unqanyulwe ngesikhathi sikathaqa, oqale uyizinsuku eziwu-21 welulwa ngamasonto amabili. NgoLwesihlanu iNingizimu Afrika yonke izobe isesigabeni sesine sokuvalwa kwezwe okusho okuthi izimboni ezidla amandla, okubalwa kuzo izimayini, zibuyela emsebenzini. Nabamabhizinisi ngokunjalo babuyela emsebenzini ngombandela wokuthi kuzovunyelwa u-30% wabasebenzi kuphela ezindaweni zokusebenza. Namhlanje ntambama kulindeleke uNgqongqoshe woMnyango wezeMfundo uNkk Angie Motshekga ukuthi amemezele isinqumo soMnyango ngokubuyela kwabafundi ezikoleni.    