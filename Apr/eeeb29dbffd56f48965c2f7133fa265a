Entathakusa yangeSonto kugqekezwe Ethekwini Primary KwaMashu, kwebiwa impahla. Lesi sikole sivakashelwe wuNgqongqoshe wezeMfundo uMnuz Kwazi Mshengu ngoFebhuwari ngesikhathi kwethulwa amakilasi amasha. Siphakathi kwezikole ezimbalwa ezinamakilasi asezingeni eliphezulu njengoba kukhona nenhlangano enikelele ukuthi sakhiwe kabusha. Umthombo ongaphakathi kulesi sikole utshele Isolezwe ukuthi unogada ubekhona ngesikhathi kugasela izigebengu. Uthe uzame ukuzithusa kodwa zamjaha, wagcina ebalekile washayela amaphoyisa ucingo endleleni. Kuthiwa amaphoyisa afike emuva kwendaba sekuthathwe amakhompyutha nenye impahla yesikole. Kusolwa ukuthi abasolwa basebenzise izindlawu ukugqezeka, kwacekelwa phansi nezicabha. Kuthiwa enye impahla ibicoshwa endleleni, okusolakala ukuthi iqathake ngesikhathi izigebengu zibaleka. Umthombo uthe kwebiwe ama-laptop amathathu, amaTablet angu-50 ne-microwave. Okhulumela amaphoyisa KwaZulu-Natal, uCaptain Nqobile Gwala, uthe isigameko senzeke ngezithuba zabo-3.30 ekuseni ngeSonto. Uthe kwebiwe amaLCD screens, ikhompyutha eyodwa, iLaminating Machine namaTablet. “Abasolwa bangene ngomnyango wasehhovisi abagqekeze khona isicabha. Amaphoyisa asaphenya ngalesi sigameko,” kusho uCaptain Gwala. UMshengu uthe ukwebela isikole kuphazamisa ikusasa lezingane. Uthe bazoqinisekisa ukuthi bathathelwa izinyathelo ezinzima abazotholakala bethinteka ezigamekweni zokuntshontsha nokucekela phansi izikole. “Siphinde sathola imibiko yokuthi kunezikole ezintathu ezingaphansi kwesifunda iPinetown, nazo ezicekelwe phansi. Sithole ukuthi izikole ezithintekile yiMuziwabantu, iMaqadini, neDaluxolo Primary, esisazama ukuthola imininingwane egcwele,” kusho uMshengu. NgoLwesithathu olwedlule kushiswe iBambazi High eBergville. Kusaphenywa ngalesi sigameko kodwa uMshengu uthe basola ubugebengu ngoba kukhona ababonakale bezulazula ngasesikoleni ngaphambi kwalesi sigameko. Ucele ukuthi amalungu omphakathi abike uma kukhona akusolayo ngokucekelwa phansi kwezikole. Kwenzeka lokhu nje naseGauteng kudlangile ukucekelwa phansi kwezikole, isibalo sazo esezifinyelele ku-55. UMengameli Cyril Ramaphosa, uthe kuyamkhathaza ukudicilelwa phansi kwezikole ngesikhathi sikathaqa. “Kuyakhathaza ukuthi kuzosala dengwane izinkulungwane zezingane,” kusho uRamaphosa. UNgqongqoshe wemfundo eyisiSekelo, uNkk Angie Motshekga, uthe zingu-183 izikole esezicekelwe phansi selokhu kuvalwe izwe. Uthe eMpumalanga zingu-72 ezicekelwe phansi kuthi eNorth West zibe yisikhombisa. “Sisebenzisana nozakwethu wezamaphoyisa uMnuz Bheki Cele ukubamba abenza lokhu. Kubuhlungu ukuthi umphakathi ungacekela phansi ikusasa lezingane ngoba iwona okumele uvikele izikole. Abafundi yibona abazoshayeka uma sekumele kuvulwe.”