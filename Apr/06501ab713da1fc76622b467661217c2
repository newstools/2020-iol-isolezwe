UKaunda usho lokhu ngesikhathi ehambele eGlebelands Hostel, eMlaza, ukuyofundisa umphakathi ngeCovid-19 ewunika izinsipho, izibulala-magciwane nolwazi ngokuzivikela. Uthe uyakuqonda ukuthi abantu bayasaba uma kuthiwa kukhona abazobahlolela emakhaya kube kunowesifazane osekhulile oye wadlwengulwa wase ebulawa ngabantu akade bezibiza ngamasosha. “Ngiyacela abantu bavume ukuhlolwa ngamathimba azothunyelwa wuNgqongqoshe wezeMpilo kuzwelonke, uDkt Zweli Mkhize, noNkk Nomagugu Simelane-Zulu, uNgqongqoshe wezeMpilo KwaZulu-Natal. Siyazi ukuthi abantu bayasaba ngoba kunezigebengu ezisebenzisa leli thuba ukulimaza abantu bakithi ngakho amakhansela namakomiti awo kufanele azise umphakathi uma kuzofika ithimba elihlola iCoronavirus endaweni,” kusho uKaunda. Ubuye waveza ukuthi basukumela phezulu ukufundisa abantu ngokuhlanzeka nokubaluleka kokuhlala ekhaya ngoba iCovid-19 isikhona eMlaza, KwaMashu naseMawoti, eNanda. “Iyodwa indlela yokunqoba lesi sifo yinhlanzeko, ukuhlala endlini nokulalela imiyalelo kahulumeni. Siqale ngokuhlanza amahostela awu-11 eThekwini nemijondolo. Sizimisele ukuvikela abantu bakithi, yingakho sibalethele insipho, izibulala-magciwane nolwazi oluzobasiza ukuthi bahlale bephephile,” kusho uKaunda. Uthe abahlala emgwaqweni bayabanakekela ngoba bahlaliswe ezindaweni ezehlukene kodwa kukhona akade behlaliswe e-Albert Park abadabule itende labo ngoba bengafuni ukuhlala kulo. “Abantu abahlala emgwaqweni siyabanakelela. Ikhona imitholampilo nodokotela bengqondo ababanakekelayo ezindaweni esibagcine kuzo. Asithandi beqe ngoba lapho behlaliswe khona bathola ukudla nemithi efanele uma betholakala ukuthi banezinye izifo. Abanayo iCovid-19 laba esesibahlolile baziphathelwe ezinye izifo.” INhloko yamaPhoyisa kaMasipala weTheku, uKhomishana Steve Middleton ixwayise abangalaleli ngokuthi bazoboshwa yazikhahlela izinsolo zokuthi amaphoyisa namasosha ahlukumeza abantu. UMnuz William Ngqazinga (63) ohlala eGlebelands Hostel uthe bayajabula ngokunikwa insipho nezibulala-magciwane ngoba bebegcina ngokubuka kwithelevishini kunikwa abantu baseGoli bengazi ukuthi izofika nini kubo. UNksz Sothula Magutshwa ohlala emijondolo yaseDakota, eSiphingo, lapho uKaunda edlulele khona eyocela abantu ukuthi balalele bahlale ezindlini baphume uma kunesidingo, uthe uyajabula ukubona imeya izobanika insipho futhi ibafundisa nangenhlanzeko.