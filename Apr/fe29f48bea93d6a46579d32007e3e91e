Umgilwa kuthiwa ubehamba nesoka lakhe elisha ngoMgqibelo ngesikhathi kuqhamuka uyise wengane yabo eneminyaka emithathu asebahlukana naye wamphoqa ukuthi bahambe naye baye endlini yakhe. Isoka elisha kuthiwa ulisabise ngommese wase elixosha wathi kukhona abasakukhuluma nonina wengane yakhe. Unina womgilwa uthe uyise wengane walamela indodakazi yakhe ihamba nesoka elisha wagajwa yisikhwele wase eyithatha ngenkani. “Indodakazi yami ilanyulelwe wukufika kwentombi kayise wengane yabe isibaleka kade eyivalele endlini eyidlwengula. Intombi yakhe ifike yangqogqoza ebusuku.” Uthe indodakazi yakhe noyise wengane cishe banezinyanga ezimbili behlukene. “Indodakazi yami ithi uyisabise ngokuyibulala wase eyitshela ukuthi ngeke ikwazi ukuhamba nomunye umfana yena esaphila. Uthe kumele yazi ukuthi uma nje eyidinga noma yinini uyoyithatha ngenkani.” Uthe indodakazi yakhe isithuka into engekho selokhu kwenzeke lokhu. “Usaba nokuphumela emnyango. Nathi siwumndeni nje siyasaba ngoba uyise wengane uyahlukumeza. Besathandana wake wafika lapha ekhaya ezomthatha ngenkani ephethe ummese. Asizange sikubike lokho emaphoyiseni ngoba samxosha. Lokhu kwenza sisabe ukuthi uzobuya asihlasele lo muntu ngoba unawo umlando wokuba nodlame,” kusho unina womgilwa. Okhulumela amaphoyisa KwaZulu-Natal, uCaptain Nqobile Gwala, uthe: “NgoMgqibelo owesifazane oneminyaka udlwengulwe umsolwa. Ngokophenyo umsolwa uphoqe lo wesifazane ukuba baye kubo eHopewell. Ubemkhombe ngommese.” Icala lokudlwengula livulwe esiteshini saseThornville. “Umsolwa uboshiwe, kulindeleke avele enkantolo yaseMgungundlovu kusasa (izolo),” kusho uCaptain Gwala.