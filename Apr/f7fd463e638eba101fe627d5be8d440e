SINYUKELE ku-3 465 isibalo sabantu osekuqinisekisiwe ukuthi baphethwe yigciwane iCovid-19 kuleli. Lokhu kuvezwe nguNgqongqoshe wezeMpilo uDkt Zweli Mkhize ngoLwesibili ntambama. Isibalo sababulawe yileli gciwane sisahleli ku-58 kanti uMkhize uveze ukuthi sebebalelwa ku-126 937 abantu asebehloliwe kuleli, abawu-5 427 bahlolwe namhlanje. Kwizibalo zakabusha isibalo sabahaqekile eWestern Cape sinyukele ku-1 199, eGauteng bawu-1 010, KwaZulu-Natal bawu-671 kanti e-Eastern Cape bawu-345. UMkhize uthe bakhathazekile ngokubhebhetheka kweCovid-19 esifundazweni i-Eastern Cape njengoba izibalo zakamuva zikhomba ukuthi leli gciwane lisabalala ngesivinini khona. Uthe sebethumele ithimba lodokotela kulesi sifundazwe elizoholwa uDkt Kerrigan McCarthy ovela kwi-National Institute for Communicable Diseases (NICD). Uthe umnyombo ophambili wokusabalala kwaleli gciwane ngesivinini e-Eastern Cape ukuhanjelwa kwemingcwabo. Kuzokhumbuleka ukuthi njengoba kuvalwe izwe kuvumelekele abantu abawu-50 kuphela emngcwabeni kanti uhulumeni usenxuse abantu ukuthi bangayi kuyo uma singekho isidingo. As at today, the total number of confirmed #COVIDー19 cases are 3465. pic.twitter.com/5Pj7bg6JPO Namhlanje  ngo-8.30 ebusuku kulindeleke ukuthi uMengameli Cyril Ramaphosa akhulume nesizwe ngezinhlelo zokutakula umnotho ngokunjalo nokulekelela abantu abahlwempu kulesi sikhathi sokuvalwa kwezwe ngenxa yeCovid-19. URamaphosa uzokhuluma nesizwe ngemuva kwemihlangano neKhabhinethi, umkhandlu obhekelele ukulwa neCovid-19, umkhandlu kamengameli nomkhandlu wezokuthuthukiswa komnotho nezabasebenzi kuleli.