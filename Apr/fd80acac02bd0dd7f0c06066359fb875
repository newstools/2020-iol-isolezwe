Izitolo zakwa-Edcon ezibalelwa ku-700 ezweni jikelele, zizovulwa kusasa kodwa izikhulu zale nkampani zithe lokhu ngeke kubuyise uR2 billion abangakwazanga ukuwenza ngesikhathi sikathaqa. Esitatimendeni esithunyelwe kwabezindaba abase-Edcon bamemezele ukuthi ibhodi yale nkampani inqume ukufaka isicelo sokuhlengwa kwebhizinisi emuva kokubona ukuthi isimo sezimali kasisihle. Baveze ukuthi abakwazi ukukhokhela ababakweletayo futhi badinga usizo lwe-Unemployment Insurance Fund (UIF) ukuze baholele abasebenzi umholo ka-Ephreli. Bathe kade bedonsa kanzima kusukela ngo-2018 ngesikhathi bethula uhlelo lokunciphisa izindleko. Ngisho imali akade benikwe yona ngesikhathi kunohlelo lokuguqula ukusebenza kwale nkampani ngonyaka odlule, bathe isikwenzile eyayihlelelwe kona yingakho isimo sisibi. “Izitolo zethu zizovulwa ngoLwesihlanu ngaphansi kwesigaba sesine sokuvalwa kwezwe kodwa lokhu sizokwenza sesifake uhlelo lokuhlengwa kwebhizinisi. Abasebenzi sizobavikela silandela imithetho yokuphepha yoMnyango wezeMpilo. Sithathe isinqumo sokufaka isicelo sokuhlengwa ngoba sibona kuyisona esingasisebenzela,” kusho uMnuz Grant Pattison oyisikhulu se-Edcon. Uthe bazolandela uhlelo lwabahlengi bebhizinisi, oMnuz Piers Marsden noLance Schapiro, okuyibona abaqokwe ukuthi babhekele lolu hlelo.