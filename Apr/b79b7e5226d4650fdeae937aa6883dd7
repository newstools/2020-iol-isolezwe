Isalukazi kuthiwa besizihlalele emzini waso nabazukulu abaneminyaka ephakathi kuka-19 no-25 ngesikhathi kungena umsolwa ezivale ubuso wabakhomba ngesibhamu, wabe esebadlwengula. Indodakazi kamufi, engeke idalulwe ukuvikela abadlwenguliwe ithe kusenzima ukwamukela. “Sisashaqekile kakhulu ngesigameko esenzekile, kunzima ukwamukela. Umama kuthiwa ubebukela kudlwengulwa abazukulu bakhe, wavele waquleka kwaba wukuthula kwakhe. Asazi noma umelwe yinhliziyo noma kukhuphuke ushukela yini. Sisalinde ukuhlolwa kwesidumbu sakhe. Okwamanje abazukulu bakhe bathukile ngokwenzekile,” kusho ilungu lomndeni. Lithe umsolwa eseqedile ukudlwengula ube eseqoqa ukudla, wathatha amafoni amabili no-R100 wahamba nakho. Lezi zimpahla uzifake esikhwameni ebesinomazisi womunye umgilwa. “Njengoba amaphoyisa evule amacala sifisa aboshwe umsolwa ngakwenzile. Lo muntu kuyacaca ukuthi ubekuhlelile akwenzile ngoba ubephethe amakhondomu elokhu ewashintsha futhi ubefake nama-gloves ezandleni,” kusho ilungu lomndeni. Okhulumela amaphoyisa KwaZulu-Natal uCaptain Nqobile Gwala, uthe kuvulwe amacala okudlwengula nedokodo ngokushona komuntu. “ Amaphoyisa aseMpendle aphenya icala lokudlwengula emuva kokuba umndeni kagogo oneminyaka engu-73 uhlaselwe umsolwa obezivale ubuso ngesigqoko ngabo-10 ebusuku ngoMgqibelo. Umsolwa ufike wangena ngenkani emnyango wabe esedlwengula abazukulu bakagogo abaneminyaka ephakathi kuka-19 no-25. Badlwengulwe bekhonjwe ngesibhamu. Owesifazane osekhulile obebuka lesi sigameko sokudlwengula ube esequleka washonela endaweni yesigameko,” kusho uCaptain Gwala. Amaphoyisa athe anxusa noma ubani ongaba nolwazi ngalesi sehlo ukuba abikele amaphoyisa aseduzane noma ashayele inombolo yamahhala yokubika izigameko zobugebengu ethi: 08600 10111. Kwenzeka lesi sigameko nje kunezinye izigameko zokubulawa kwabanye abantu besifazane Isolezwe eselike labika ngazo ngalesi sikhathi sikathaqa. Abanye babulawa abantu ababaziyo abanye babulawa abantu ababangenela ezindlini. UNkk Mary De Haas oyingqapheli yezigameko zodlame, uthe abesifazane basenkingeni enkulu yokuhlaselwa ngalesi sikhathi sikathaqa. “Kuyaqhubeka lokhu kuhlaselwa kwabesifazane nezingane ikakhulukazi ngalesi sikhathi sikathaqa. Emphakathini wasemakhaya kuzoba inselelo enkulu ngoba abantu bayakwazi ukuzihambela nje ebumnyameni bengabonwa abantu. Abantu basebenzisa lesi sikhathi esithule ukuze benze ubugebengu. Kuyinsambathela okushiwo amaphoyisa uma ethi udlame lwehlile ngalesi sikhathi sikathaqa ngoba ubugebengu buyabhebhetheka kakhulu manje,” kusho uNkk De Hass. UNgqongqoshe wezokuThuthukiswa koMphakathi KwaZulu-Natal, uNkk Nonhlanhla Khoza usigxekile lesi sigameko wathi sekuthunyelwe ithimba elizolekelela umndeni ngalesi sikhathi esinzima obhekene naso. “Kuyasimangaza ukwanda kwezigameko zokudlwengulwa nokubulawa kwabesifazane ngalesi sikhathi sikathaqa. Siyakholwa ukuthi singakwazi ukunqanda lesi sihlava uma umphakathi uzobambisana. Sifisa ukududuza umndeni ngokwenzekile,” kusho uNkk Khoza.