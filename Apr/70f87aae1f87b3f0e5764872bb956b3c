Bazali nabaBheki abathandekayo, Ngibhala ukunazisa kafushane ngokwenzekayo ngamaphuzu amqoka ehlukene aphazamise ukuqala konyaka wokufunda wangowezi-2020 nangokuqhubeka konyaka wokufunda. Njengoba nazi, ukuqala konyaka wokufunda wangowezi-2020 ubuhaqwe yizibhelu nokucekelwa phansi kwempahla okuholele ekuphazamisekeni kwezinhlelo zokubhalisa nokuqala konyaka wokufunda.  Ngenkathi iNyuvesi isiqala ukubuyela esimweni, siphoqeleke ukuthi sethule izinhlelo ezisheshayo nezinqala zokubhekana nobhubhane i-coronavirus (noma i-COVID-19). IZIBHELU NODLAME – IZIMFUNO ZOKUBHALISA MAHHALA Ngokuqala kwesikhathi sokubhalisa ngonyaka wezi-2020, i-UKZN ibhekane nezimfuno zezitshudeni zokucisha izikweletu ezindala nokuthi ibhalise izitshudeni ezicela kumaphesenti angama-78. Loku bekuyizimfuno isikhungo ebesingeke sikwazi ukuzivuma ngenxa yezizathu eziningi ezinjengalezi ezilandelayo: Kakade ngisho inqubo kahulumeni yokuxhasa ezemfundo ephakeme ayifinyeleli kwizitshudeni imindeni yazo ehola imali eyevile kumaR350 000; Ukuthi izitshudeni ezindala bezikweleta iNyuvesi uR1.7 billion ekupheleni kowezi-2019; INyuvesi ibingadingi ngisho nesisodwa isitshudeni ukuthi sikhokhe imali esiyikweletayo iphelele ngaphambi kokubhalisa; Inkokhelo yesikweletu edingeka kwizitshudeni ibingenye yeziphansi kakhulu emanyuvesi kahulumeni, isukela kumaR10,000 iye kuR45 000 isitshudeni sisinye kuthi amaphesenti angama-60 azo zonke izitshudeni zethu akhokhe ngaphansi kwezi R10,000 ukuphungula isikweletu namaphesenti angama-67 angakhokhi nhlobo uma ebhalisa ngoba exhaswe yiNSFAS nabanye abaxhasi. Nakuba kunje, bekuthiwa izitshudeni ngeke zikwazi ukukhokha izimali ezidingekayo nokujwayele ukuphazamisa izinhlelo zokubhalisa kodwa iNyuvesi ikwazile ukubhalisa abantu abalingana naseminyakeni edlule. Njengoba nginibhalela nje, iNyuvesi isivele iyedlulile imigomo ebizibekele yona yokubhalisa izitshudeni ezenza iziqu zokuqala ngonyaka wokufunda wezi-2020 ngephesenti. Izitshudeni ezivumelekile ukubhalisa ngaphandle kokukhokha nezingenamibandela ngokwezifundo zikwazile ukubhalisa ngokobuchwepheshe kusukela mhla ziyi-7 ngoMasingana wezi-2020 kwaze kwaba mhla ziyi-6 kuNdasa wezi-2020. Zicela kumaphesenti angama-84 izitshudeni ezibhalise zikude, okuyisibalo esihambisana nesangonyaka odlule. Ngenkathi kuvalwa inyuvesi mhla ziyi-19 kuNdasa wezi-2020, bezimi kanje izibalo zokubhalisa eNyuvesi: Abeziqu zokuqala Bawu- 35 179 ababhalisele ukubhala kanti bawu-34 914 abahlela ukubhalisa (101%). Abaziqu zokuqhubeka Bawu- 11 113 ababhalisele ukubhala kanti bawu-12 812 abahlela ukubhalisa (87%). Bebonke bawu-46 292 ababhalisele ukubhala, bawu-47 726 abahlela ukubhalisa (97%). Loku kuwubufakazi obusobala bokuthi iningi lezitshudeni zethu azikaze nakanye ngesikhathi sokubhalisa zihambisane nezibhelu nokuthi futhi zazingekho zona njengoba ziqhubekile nokubhalisa ngisho zesatshiswa, zihlaselwa nabaphathi beNyuvesi. Kuqubula imibuzo ebalulekile ukuthi kungani i-UKZN ihlaselwe ngale ndlela ngisho izitshudeni zangempela zivumelene nemizamo yeNyuvesi, zazama izaba zokuthola imali ukuze ziqhubeke nemfundo yazo. Kuyacaca manje ukuthi izibhelu nodlame bekungasuki emoyeni nje. Kunezinhlobo ezimbili zamaqembu abantu imisebenzi yabo iphazanyiswa yizinguquko ezinqala ezenzeka eNyuvesi: (i) Abalingani asebezitholele umbele ogwansile ngokuphehla udweshu nokugqugquzela izibhelu eNyuvesi (ii) neqeqebana lezitshudeni esezihlale isikhathi eside zingaqedi izifundo zaze zagcina sezifana “nefenisha” yaseNyuvesi. Kuwona womabili la maqembu sekuneminyaka eminingi ukwehlela ngezansi kweNyuvesi kwenza ukuthi ahlomule ngokwezimali nangokwemisebenzi edalekayo, azitamuzele umbuso nokho okukhubaza iNyuvesi. Umphumela waloku wukuthi umsebenzi omqoka weNyuvesi, okungukufundisa, usuwehle ngamaphesenti angama-99 eminyakeni eyishumi edlule, kwathi isibalo sezitshudeni sakhuphuka ngamaphesenti angama-90 ngaleso sikhathi. Kunamaqoqo alokhu ekhona eNyuvesi aphokophele ukusibuyisela emuva, afuna ukuthi izenzo zenkohlakalo, ezobumbungulu nezindlela ezidida usathane zabantu abathile namaqembu athile kuchume nakuba kuwisa i-UKZN. Siyakubona loku kanti abaphathi beNyuvesi bazimisele ukuqhubeka nalezi zinguquko ezinqala ukuqinisekisa ukuthi ikusasa lesikhungo liyasimama negama layo liyandlondlobala ezweni lonke nasemhlabeni wonke. Ngeke sisonge izandla ngenkathi izikhungo zemfundo ephakeme emhlabeni wonke zishintsha izindlela ezenza ngayo izinto ngokushesha, kushintsha nezinto ezilindelwe emanyuvesi kahulumeni. Ngeke siphumelele kulokhu ngaphandle kokusimama ngokomnotho okwenza ukuthi sikwazi ukutshala imali – ngeke sivele “sithenge” ukusetshenziswa kodlame nokwesatshiswa ngenxa yokubambelela emgomweni nasekutheni kuzowisa i-UKZN, ngakho sizoqhubeka nokuhlakula ukhula lwabantu namaqembu acabangela izisu zabo; noma ngabe yilabo osekuwumsebenzi kubona ukuba yizitshudeni nezimpisi eziphila ngokukhwezela umlilo wezibhelu Ukuze ziphumelele lezi zinguquko, sidinga ukwesekwa yinina bazali nababheki ukubhula izinkulumo ezibhebhezela izibhelu, ukubona ukuthi abaphathi base-UKZN benza izinto ngendlela efanele ukuqinisekisa inhlalonhle nemfundo yezingane zenu nokuqhubeka nizeseke, neseke nathi ekuzakheleni ikusasa eliqhakazile. UMKHANKASO WETHU NGE-CORONAVIRUS (I-COVID-19) I-COVID-19 imenyezelwe njengobhubhane lomhlaba yi-World Health Organization nenhlekelele yezwe lonke nguMengameli u-Cyril Ramaphosa. I-UKZN iyasithakasela isinqumo esiphusile nesisheshayo sikaMengameli sokuvala izwe thaqa ukulwa nesifo esibhebhethekayo i-COVID-19 ukunciphisa izinga loku”bhebhetheka kwaso”. Yisikhathi esinzima lesi emhlabeni kanti siyiNyuvesi sisheshe sasukuma savalela amaholidi aphakathi nonyaka ngokushesha kusukela mhla ziyi-17 kuNdasa wezi-2020 ukuze sinike izitshudeni ithuba lokuthi ziphume lapho zihlala khona eNyuvesi, zisheshe zifinyelele emakhaya ukuzama ukuphephisa impilo yazo. Asisodwa kuloku. Ezinye izikhungo ezingabalingani bethu eNingizimu ye-Afrika yonkana, eYurophu naseNtshonalanga Melika nazo ziphoqeleke ukuthi zithathe izinyathelo ezifana nalesi. Umsebenzi wethu wokunakekela impilo nenhlalonhle yezitshudeni zethu, abasebenzi bethu nomphakathi uhambisana nomsebenzi wethu wokuba yizakhamuzi ezweni. Njengoba kufanele sibambisane ukunqanda ukubhebhetheka kwegciwane, sehlise izinga lokusabalala kwalo ukuze sinqobe lolu bhubhane. Umgomo omqoka emphakathini wukunqanda igciwane, okubalwa kukhona ukugwema ukuhlangana nokunciphisa abantu abaningi endaweni eyodwa. INyuvesi ihlinzeke ngezinto zokuthutha kwizitshudeni ezingenawo amandla, yahlinzeka ngendawo yokugcina izimpahla kulezo zitshudeni ezingakwazanga ukugoduka nezimpahla zazo. Kukhishwe amabhasi acela kuma-300 ukuthi ahambise izitshudeni ezinkabeni zamadolobha esifundazwe saKwaZulu-Natali. La mabhasi ahlanziwe, kwabulawa amagciwane, izitshudeni zanikwa izinto zokuhlanza izandla, amagilavu nezifonyo ngaphambi kokuthi agibele amabhasi ukuvika ingozi. Okwamanje akukacaci ukuthi zizoqhubeka nini izifundo. Sizobona ngezimemezelo zikahulumeni. Zonke izitshudeni zinxuswa ukuthi ziqhubeke nokuba nesimilo, ziqhubeke nokwenza umsebenzi wesikole ngalesi sikhathi. Kwenziwa yonke imizamo ukuthi kuphothulwe isu lokufundisa nokufunda nge-internet. Kepha siyazazi izinto ezidinga ukukhunjulwa: (1) kunezitshudeni ezenza unyaka wokuqala eziningi ezinjengokuthola ama-laptop (2) nendaba ye-wifi. Ngenxa yalezi zizathu, akulindelekile ukuthi izitshudeni zithumele umsebenzi wesikole noma ziwuthole kwi-internet njengoba bengaba baningi abangeke bakwazi ukubamba iqhaza. Kunezinto ezintathu abaphathi beNyuvesi abazibhekayo. Nazi: (i) wukuthi sizobuyela esimweni sakudala (sokuxhumana emabaleni enyuvesi) ngemva kukathaqa wezinsuku ezingama-21 (ngomhla wama-20 kuMbasa); (ii) wukuthi ngeke sibuye ezinsukwini ezingama-21 nokuthi mhlawumbe singakwazi ukubuyela ekubonaneni ngoNcwaba (iii) nokuthi kungenzekani uma singalahlekelwa yisimesta yonke yonyaka wokufunda ngenxa ye-COVID-19. IHhovisi lokuFundisa nokuFunda, i-ICS, amaphini oMphathinyuvesi namaDean ezikole kumaKolishi ezokuFundisa nokuFunda bebesebenza kanzima ukubheka ukuthi yini edinga ukwenziwa, nini futhi nokuthi ngubani ozoqinisekisa ukuthi uhlelo lonyaka luyaqhubeka ngaphandle kokuphazamiseka kakhulu. Kuloku kukhona okudingeka ukwenziwa ngabasebenzi njengokufaka umsebenzi wesikole ku-MOODLE kodwa okumqoka kakhulu abakwenzayo wukuthi yiziphi izinyathelo siyiNyuvesi esizithathayo ukuze zonke izitshudeni zethu zilungele ukufunda zikude uma kuba nesidingo sokuthi kufundelwe kude okukhona kukona ukusebenzisa ama-laptop njengendlela yokuxhumana, njll. Ukubheka nokulungiselela izindlela zokuxhumana ngobuchwepheshe ukuthola nokusabalalisa izinto zokufunda akufanele kuthathwe njengonto yokusiza manje kuphela kodwa kufanele kuthathwe njengendlela yokuphucula izinga lezitshudeni zase-UKZN (nabasebenzi) esikhathini esizayo. Izitshudeni zizokwaziswa ngaleli su ngesikhathi esifanele kanti iNyuvesi izokwenza konke okudingekayo ukuqinisekisa ukuthi izitshudeni ziyaziswa ngendlela efanele, zicijwe ngaphambi kokuthi kubhekwe indaba yokulandela lolu hlelo lokufunda ngobuchwepheshe. Minyaka yonke, iNyuvesi iba nezitshudeni ezingama-30 000 nemindeni yazo emiCimbini yokweThwesa iziQu yonyaka. Ngeshwa, ngalesi sikhathi kudingeke ukuthi simise imiCimbi yokweThwesa iziQu yangoMbasa. IHhovisi elengamele ukubhalisa lizothumela labo obekufanele bethweswe iminyezane ukuthi bazozithola kanjani izitifiketi zabo. Ngokuvumelana nabaholi bezitshudeni, abaphathi benyuvesi bayakwemukela ukuthi imiCimbi yokweThweswa imiNyezane imqoka kwizitshudeni zethu, kepha ikakhulukazi emindenini yabo. Ngakho-ke lesi sinqumo sokumisa imicimbi sizobuye sibuyekezwe esikhathini esizayo, kubhekwa ukuthi ihamba kanjani indaba yobhubhane i-COVID-19. Ukunciphisa amathuba okutheleleka kwabasebenzi nokuhambisana nemigomo kathaqa ezweni lonke, yimisebenzi emqoka kuphela ezoqhubeka nokwenziwa emabaleni eNyuvesi. Bonke abasebenzi kudingeka ukuthi baqhubeke basebenzele emakhaya uma kungenzeka ngokuyalelwa yizimenenja zabo. Sizama ukuqinisekisa ukuthi uyaqhubeka umsebenzi ngangamandla enyuvesi kulesi simo esingejwayelekile. Konke ukuhlangana nokuhamba okungenasidingo kumisiwe noma kuhlehlisiwe. IMPUMELELO YASE-UKZN Nakuba kukhona izinselelo esibhekene nazo siyi-UKZN nomhlaba wonke, kepha siyaziqhayisa ngempumelelo yethu efakazela amagalelo ethu njengeNyuvesi ePhambili kwezokuFundisa e-Afrika. UKUSIMAMA KWE-UKZN KUYIBEKA ESICONGWENI INyuvesi yaKwaZulu-Natali ibe sesicongweni eNingizimu Afrika ngemiphumela yocwaningo olushicilelwe ngonyaka wezi-2018. Lokhu kwenzeke ngesikhathi umNyango wezeMfundo ePhakeme nezokuQeqesha ugcina ukubhekisisa. I-UKZN isike yalala isibili kuzwelonke kwezamaphepha ocwaningo ashicilelwe esephelele. Funda Kabanzi I-UKZN YETHULE UMKHANKASO WOKUQALA WE-COVID-19 E-AFRIKA I-UKZN yethule ingqophamlando kwezeMpilo yaseNyuvesi yokulwa nemikhankaso yokunqanda ukubhebhetheka kwe-Coronavirus (i-COVID-19). Ukweseka le mikhankaso, iNyuvesi yenze iposilombani elithi: covid19@ukzn.ac.za ne-hashtag ethi: #ukzncovid19 yemibuzo yezitshudeni. Kuzoba nocingo lwezimo eziphuthumayo lokuxhumana nabalingani beNyuvesi ngegciwane. Funda Kabanzi NANGU UMENGAMELI WE-SA MATHEMATICAL SOCIETY UmHoli weziFundo zeziBalo ophikweni lwaseMgungundlovu uSolwazi u-Precious Sibanda usanba kubekwa waba nguMengameli we-South African Mathematical Society (i-SAMS) amahlandla amabili. Uyaziwa ngamagalelo akhe endimeni yezocwaningo nezindlela zokusetshenziswa kwezibalo nokubumba uketshezi ngendlela yezibalo, uSibanda uneminyaka eli-17 engumfundisi wase-UKZN. Funda Kabanzi  ISIFUNDISWA SAKWA-HUMANITIES SIQOKELWE UKUBA NGUMENGAMELI WE-ENGLISH ACADEMY OF SOUTHEN AFRICA Isifundiswa sase-College of Humanities uSolwazi Mbongeni Malaba siqokelwe ukuba nguMengameli we-English Academy of Southern Africa (i-EASA). I-EASA iyinhlangano engenzi nzuzo eyasungulwa ngonyaka we-1961 ukukhuthaza ukusetshenziswa kwesiNgisi ezweni lonke kulesi sifunda. Ngesikhathi sakhe sokuba nguMengameli, uSolwazi Malaba ufisa ukugqugquzela ukubambisana phakathi kwemiNyango yesiNgisi emanyuvesi esifundeni samazwe aseningizimu ye-Afrika, nokuqhubeka nokugqugquzela ukubambisana phakathi kwezikole. Funda Kabanzi ISIPHETHO Nakuba kunezinselelo ezingakaze zibonakale esibhekene nazo, kepha asikho isidingo sokudangala. Abasebenzi baseNyuvesi bakhombise ukuba ngabasebenzi abavuthiwe, okuyinto iNyuvesi eyaziwa ngayo. Sezishintshile izimo kodwa okusihlanganisile kusenjalo kanti loko esimandla kukona kuzosinqobisa ngalesi sikhathi esinzima. Impela njengoba sibhekene nalobu bunzima kodwa kumenyezelwe ukuthi i-UKZN isesicongweni kumanyuvesi ezweni kwezemiphumela yocwaningo olushicilelwe. Lokhu kwenzeke ngesikhathi umNyango wezeMfundo ePhakeme nezokuQeqesha ugcina ukubhekisisa. I-UKZN isike yalala isibili kuzwelonke kwezamaphepha ocwaningo ashicilelwe esephelele. Ngalesi sikhathi sokudideka, izinqumo zizokhishwa kwi-website yeNyuvesi, iNdlela yeziMemezelo yeNyuvesi nangezincwadi zombani. Ngalesi sikhathi niyanxuswa ukuthi niqhubeke nibhukulele impilo enhle nokunciphisa amandla obhubhane. Ozithobayo, USolwazi uNana Poku USekelashansela noMphathinyuvesi 