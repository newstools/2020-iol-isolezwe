Lokhu kushiwo nguNgqonngqoshe wezoLimo nokuThuthukiswa kweZindawo eziseMakhaya kuzwelonke uNkk Thoko Didiza esithangamini nabezindaba ePitoli izolo, ukuzocacisa ngohlelo lwemali enguR1.2 billion okuhloswe ngayo ukulekelela abalimi ukuthi bakwazi ukuqhubeka nokukhiqiza ukudla ngalesi sikhathi esinzima. Uthe ukufakwa kwezicelo kuzoze kugcine ngo-Ephreli 22 kulo nyaka. Abalimi okuvumeleke ukuthi bafake izicelo abanobuzwe baseNingizimu Afrika kuphela futhi ababhalise ngokusemthethweni ezinhlakeni zabalimi. “Uma sekushaye usuku lokuvalwa kokwamukelwa kwezicelo, asikho isicelo esiyokwemukelwa. “Amafomu ezicelo ayatholakala kwi-website yomnyango. Zingafakwa nange-online noma zihanjiswe emahhovisini omnyango kuzona zonke izifunda. Abantu bangahambisa izicelo zabo uma isimo sesibuyele kwesejwayelekile njengoba sinethemba lokuthi lokhu kuzodlula,” kusho uNkk Didiza. Uthe umlimi ukuze afake isicelo kumele okungenani abe nezinyanga ezingu-12 ewumlimi. Uveze ukuthi uma engabhalisile ezinhlakeni zabalimi, uyokwazi ukuthola ithuba lokubhalisa nangaso isikhathi sokufaka isicelo. Uthe imali engu-R400 million izobhekelela udaba lomhlaba abalimi abafake izicelo zokuwusebenzisa bese kuthi imali esalayo ixhase abalimi emikhakheni eyehlukene yezolimo okubalwa kuyo eyokukhuliswa kwezinkukhu, eyamaqanda, eyezithelo nemifino neyemfuyo. Uthe le mali izosiza abalimi ukuthi bakwazi ukunakekela imfuyo yabo njengoba bezokwazi ukuthenga omanyolo, izibulali-zinambuzane nokunye okusemqoka okuzodingwa abalimi. Ugcizelele ukuthi ayisilo uxhaso obelubekelwe abalimi kodwa eyokusiza kulesi sikhathi esinzima izwe elibhekene naso ngenxa yengwadla yeCorona. Uthe abalimi abalungiselela isivuno sasehlobo salo nyaka ngeke baluthole uxhaso njengoba libekelwe isivuno sangalesi sikhathi ukubhekana nezinselelo zokudla ezinyangeni eziyisithupha zale nhlekelele. Uveze ukuthi ayitholakali ingukheshi le mali kodwa umlimi uthola ivawusha yokuyothenga akakudingayo. Uphinde wanxusa abantu bakuleli ukuthi bangatatazeli bathenge ukudla ngamawala ngalesi sikhathi. “Umnyango nemboni yokudla baqhubeka nokubheka isimo sokuhanjiswa kokudla ezindaweni ezehlukene. “Lapho kunezinselelo ekuhanjisweni kokudla umnyango uyangenelela. Asikho isidingo sokuthenga ngamawala,” kusho uNkk Didiza. Uthe * -50% kwabafake izicelo abazothathwa ngabalimi besifazane, yintsha bese kuba abakhubazekile.