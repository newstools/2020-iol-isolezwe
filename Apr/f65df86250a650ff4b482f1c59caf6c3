Lokhu kuchithiwe ophethe inhlangano i-Federation of School Governing Bodies of South Africa (Fedsas), othe akekho oke wacela izikole ukuba zingenelele. Lokhu kungemuva kokuba uhulumeni waseGauteng umemezele ngeledlule ukuthi uzosebenzisa izikole zomphakathi ukuba kuhlaliswe abantu abanganawo amakhaya ukuze kuliwe nokusabalala kwegciwane iCorona. ULesufi ubhale kwiTwitter wathi: “Kuyadumaza ukuthi abanye abantu bakuleli sibahlalise ematendeni kodwa kube kukhona izikole ezinezindawo zokulala, ezingasetshenziswa muntu kumanje. Lokhu ngenxa yesigungu sabazali esinqabayo ukuthi izikole zabo zilalise abantu. Ngabe yingoba abantu abangenamakhaya ababona abantu ngokwanele yini,” UMnuz Paul Colditz weFedsas ekhuluma ne-IOL ngoLwesithathu, uthe ezikoleni ezingu-300 eGauteng azikho ezike zathintwa uhulumeni. “Sitshele amalungu ethu ukuthi kumele aqikelele ukuthi ukuphepha kwabafundi ikhona okusemqoka kakhulu. “Siyazi ukuthi kukhona izikole esezibonakalile ukuthi zingasetshenziswa kodwa amalungu ethu awazange athintwe ngezicelo zokusebenzisa izikole,” kusho uColditz. Uthe banxusa amalungu abo ezikolenizakuleli ukuba aqikelele ukuthi awafaki abafundi engcupheni yokungenwa yileli gciwane nasekutheni izakhiwo zingalimazwa. “Sibonile eKapa ukuthi kube nzima kanjani ukuba isonto lisuse abokufika lapho belibahlalise khona, uyacabanga nje sekuthiwa nathi sibhekene naleso simo. “Singenza njani uma sebenqaba ukuphuma? Sizoba naso kanjani isiqiniseko sokuthi abantwana bethu abatheleleki ngegciwane, uma sebesusiwe abazobe behlezi khona?” UColditz uthe izincwadi abazithumele ezikoleni zaseGauteng naseLimpopo bezicacisa ngamalungelo ezikole uma kwenzeka uhulumeni eza kubona. Uthe ngokomthetho wakuleli akukho okuphoqa izikole zakuleli ukuba zivulele noma ngubani ngaphandle kwenhloso yokufunda. “Ngokwemibandela, akukho umgomo othi izikole kumele zihlalise abantu abangenamakhaya. “Uhulumeni unalo igunya lokuba uphasise lowo mthetho uma befuna abantu abangenamakhaya bahlale ezikoleni. Kumele baxoxisana nezigungu zabazali,” kusho uColditz. - AFRICAN NEWS AGENCY (ANA)