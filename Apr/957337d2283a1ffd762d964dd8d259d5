ULesufi uthe akasazi ukuthi kwenzekani eSoshanguve njengoba ziningi izikole ezicekelwe phansi khona. Entathakusa yayizolo kushiswe iSoshanguve High, okwenza isibalo sezikole esezishisiwe kule ndawo sifinyelele kwezine. Kuthiwa uthishanhloko waseSoshanguve High uncinzwe indlebe ngamalungu omphakathi entathakusa emtshela ukuthi siyasha isikole. Isitatimende somnyango siveza ukuthi uthishanhloko unikele esikoleni, wathola sekukhona amaphoyisa nezicishamlilo. Yize izicishamlilo zikwazile ukubhula amalangabi, bese sishile isakhiwo esinamahhovisi, nophahla lwasha lwangqongqa. Kushe nempahla yesikole kanti akukaziwa ukuthi mungakanani umonakalo. Okhulumela uMnyango wezeMfundo eGauteng uMnuz Steve Mabona, uthe kushe amafayela esikole, umshini wokugaya amaphepha, amakhompyutha nokunye. ULesufi izolo uvakashele eSoshanguve ukuyobheka umonakalo. Uthe seluqalile uphenyo. “Okubi kakhulu ukuthi yisikole sesine lesi esesishisiwe eSoshanguve kusukela kuqale izinsuku ezingu-21 zikathaqa. Zingu-22 sezizonke izikole esezicekelwe phansi ngalesi sikhathi. Siyanxusa ukuthi abaphathi bomthetho basize ukuvikela izikole zethu. Esikuqaphelayo ukuthi zonke lezi zigameko zenzeka ngendlela efanayo, okwenza sisole ukuthi kuthinteka abantu ababodwa endaweni. Siyethemba ukuthi maduze zizoboshwa lezi zigilamkhuba,” kusho uLesufi. Ezinye izikole esezishisiwe eSoshanguve kubalwa i-Amogelang Secondary, Lethabong High nePhuthanang Primary.