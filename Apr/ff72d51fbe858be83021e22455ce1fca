ISISHOSHOVU samalungelo abantu abahlala ehostela iGlebelands eMlaza eThekwini, uNksz Vanessa Burger, ukhala ngokuyekelelwa komphakathi wakule ndawo njengoba kunesimo sokulwa negciwane iCovid-19. Nakuba uNksz Burger ethi uMasipala weTheku ukwazile ukuhambisa izinsiza ezithile zokubhekelela umphakathi kuleli hostela ngo-Ephreli 2, uthe lokho akwanele ngoba impilo iyaqhubeka ayizange ime kulo mphakathi ngelelo langa. Phakathi kwezinto athi umasipala wahlinzeka ngazo umphakathi wakule ndawo egcina ukuhambela khona, izifutho zokubulala amagciwane nensipho yokugeza. Ngokusho kwakhe, abantu abahlomula ngalokhu, abahlala ku-Block 52 noR. “Abantu abahlala kulezi zindawo yibona kuphela abathola insipho, izifutho nezaziso ezixwayisa ngalesi sifo,” kuchaza uBurger. Ubuze ukuthi kwezinye izingxenye zehostela usizo olufana nalolu luzofika nini njengoba kuthulekile ngazo kungashiwo lutho. Ngaphandle kokunakekelwa kwabantu ngezinsiza ezithinta ukuvikela igciwane icorona, uthe isimo sempilo yakuleli hostela asisihle njengoba ukuthuthwa kukadoti ngendlela ehlelekile, kwagcinwa ngesikhathi kuhambele iMeya yeTheku kule ndawo, uMnuz Mxolisi Kaunda. Ubale nokugxagxaza kwamanzi kule ndawo, wathi nakho kuyekelelwe ekubeni izwe lishoda kakhulu ngamanzi kulesi sikhathi. “Lokhu kuvuza kwamanzi kubeka impilo yabantu ebucayini njengoba kunogesi ofakwe kumageyser angaphansi kukasinki,” kusho uVanessa. Uthe lesi simo sikhungethe cishe wonke amahostela aseThekwini, okuyinto ebeka impilo yabantu bakhona esimeni esibucayi. Ukhale nangokwenzelela kukamasipala ekuqasheni osonkontileka abahlanza leli hostela, okuyikho athe kuholela esimeni sokungenzeki komsebenzi ngendlela efanele. Uthe kunokunikezwa kwabantu ukudla ngendlela echemile kule ndawo, futhi sekunesikhathi bagcina ukukuthola. UMnuz Mluleki Mntungwa okhulumela uKaunda, uthe njalo ngoLwesithathu imeya ibuyekeza usizo oluhanjiswa emiphakathini eyahlukene eyakhele iTheku. “Nalo udaba lwakuleli hostela luzobhekwa. Enye inselelo wukuthi njengoba abantu behleli emakhaya, umthamo wokuthuthwa kukadoti uzokwanda nawo. Kodwa akusho ukuthi asenzi lutho. Ukuthuthwa kukadoti kuleli hostela sekwenziwa kathathu ngesonto,” kusho uMntungwa. Uthe kulokho okungenzeki kahle abantu kumele babekezele ngoba isimo ngeke sifane nesejwayelekile selokhu kwaqala ukuvalwa thaqa kwezwe. 