Baphenduke ihlaya ezinkundleni zokuxhumana kuthiwa bazohola bengenzi lutho, lokhu okungehlanga kahle kwabaningi. UMnuz Siphiwo Dube, onguthishanhloko eMziki Primary eNgwavuma, uthe uthemba ukuthi leli bekuyihlaya ngoba akakholwa wukuthi kukhona abangahlekisa ngothisha benza umsebenzi omkhulu kangaka ukubumba ikusasa lezingane. Uthe abantu abakuqondi ukuthi izingane abazifundisayo bazithatha njengabazizalayo, okuba buhlungu nakubona uma kuphazamiseka ikusasa lazo. “Impela kuningi osekushiwo ngathi ezinkundleni zokuxhumana, kwenziwa inhlekisa. Lokhu kusakhombisa indlela othisha ababukeleka phansi ngayo. Abantu bayakhohlwa wukuthi ngabe abekho odokotela nezinye izifundiswa ukuba abekho othisha. Umholo asiwubeki phambili, okubalulekile wukubona izingane ziphumelela, zenze umehluko emphakathini,” kuchaza uDube. UDube uthe njengoba begconwa ngokuthola iholidi lamahhala nje, yibona abazobe besebenza kanzima ukulekelela izingane zibuyise isikhathi esilahlekile. Uthe umsebenzi wabo awugcini ekilasini unyaka wonke, basebenza ngisho besemakhaya. Ulinganise ngokuthi abanye abaphumuli ngisho ngempelasonto nangamaholidi. UNksz Cebo Cele, onguthisha we-English neCreatives Art eNtakemazolo Combined, uthe akubongayo wukuthi basawuthola kwawona umholo kulesi sikhathi esinzima kangaka. Uthe lo mholo ubathoba izinhliziyo njengoba bevele besebenza kanzima kodwa bangakutholi ukunconywa. Naye ubalule ukukhathazeka ngekusasa lezingane. “Kuyacaca ukuthi kuningi okuzobalahlekela kulo nyaka. Lezi zingane azibona nje abafundi bethu kodwa kufana nokuthi siyazizala,” kusho yena. Omunye uthisha oyisekela lephini likathishanhloko esikoleni samabanga aphezulu eNanda ocele ukungadalulwa, uthe ngothisha abangabizelwe kulo msebenzi okusemnandi kubona ukuhlala emakhaya. Uthe kulabo abangenandaba kangako nomholo, sebefisa ukuphindela emsebenzini. Uveze ukuthi okubakhathaza kakhulu wukuthi yibona abazogqilazeka uma sekuvulwa izikole. Izikole zavalwa kuqala ngaphambi kokuthi kuqale izinsuku ezingu-21 zikathaqa. Ezinye izikole bezingakaqedi ngisho ukubhalela ukuhlolwa kwesigaba sokuqala sonyaka. Akukakacaci ukuthi izikole zizovulwa nini njengoba uMengameli Cyril Ramaphosa kulindeleke amemezele ngomhlahlandlela kathaqa namuhla. Okwamanje uMnyango wezeMfundo eyisiSekelo ukhuthaza ukuthi izingane zisebenzise izinhlelo zokufunda emsakazweni.