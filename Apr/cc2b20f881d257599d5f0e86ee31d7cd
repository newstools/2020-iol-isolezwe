EZOKUVAKASHA nabadayisi abasafufusa bazothola ukwesekwa wuMasipala weTheku ngenhloso yokusimamisa umnotho wakuleli dolobha njengoba izwe libhekene negciwane iCovi-19. Namhlanje iMeya yaleli dolobha, uMnuz Mxolisi Kaunda ubechaza ngezinhlelo abaphezu kwazo ukuze leli dolobha nalo lingasaleli emuva kwezokusimamiswa komnotho walo kulesi sikhathi esinzima. Uthe lezi zinhlelo kuhloswe ukusetshenzelwa phezu kwazo emva kokudlula kobhubhane lwecoronavirus. “Sifuna nokuthi leli dolobha silidayise nakwamanye amazwe ukuze likwazi ukuheha izivakashi ezizokwenza umnotho walo ukhule,” kusho uKaunda. Uthe lokhu kuza esikhathini esikahle lapho abahlala emigwaqeni bebebonakala bezinikela ekutheni impilo yabo ishintshe ngokuzizela bona ezikhungweni zokuhlumelelisa izimilo kuleli dolobha. “Lokhu kuzokwenza abavakashi bazizwe bephephile,” usho njalo. Uxwayise nabadla ngenkani umhlaba kamasipala kulesi sikhathi sokuvalwa kwezwe, ukuthi ngeke babekezelelwe. “UMengameli usixwayise sonke ukuthi singabi wuvanzi ukuze kunqandwe ukusabalala kweCovid-19, nathi ngeke sikubekezelele ukungahlonishwa komthetho kulesi sikhathi,” kugcizelela uKaunda. 