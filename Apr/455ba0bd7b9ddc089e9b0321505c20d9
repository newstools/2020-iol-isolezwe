LIZOTHATHELWA izinyathelo zomthetho ikhansela okuthiwa lihlale lizijabulisa nabangani balo lenze ama braai namaphathi ahlukene. UMnuz SMR Mfeka waku ward 25 KwaDukuza, usolwa ngumphakathi wakule ndawo ngokungawuhloniphi umthetho wokuvalwa kwezwe othi abantu abangabi wuvanzi ukuze kugwemeke ukusabalala kweCovid-19. “Ngaphandle kokwenza amabraai namaphathi, uyabonakala kwezinye izindawo ehlangene nabantu,” kusho esinye sezakhamuzi zakule ndawo esicele ukungadalulwa. Ngokomthombo, sebembikele uSomlomo wakule ndawo uNksz Phumlile Zulu kodwa sengathi udaba akalusukumeli. UMfeka uvumile ukuthi usezwile ukuthi kunesithombe sakhe nabathile esesisabalele ezinkundleni zokuxhumana bosa inyama. “Mina angikho ezinkundleni zokuxhumana ngizwe ngabantu sebengitshela futhi sebengikhombisa sona lesi sithombe,” kusho uMfeka. Uthe uma esibuka, wathola ukuthi yisithombe esidala kodwa akazi ukuthi kungani sifakwe manje, nokuthi ubani osifakile. Nakuba kunjalo, uthe useyalelwe uSomlomo ukuthi acacise ngokuthi akubhale phansi akusho ngalesi sithombe. USomlomo uvumile ukuthi usezwile ngalolu daba, nokuthi umazisile uMfeka ukuthi abhale incwadi achaze kabanzi ngalesi sithombe, ukuze kukhulunywe ngakubhale phansi ukuze kuqhathaniswe nokushiwo abantu. “Kuyimanje sikomunye umhlangano wamakhansela, bengimlindele ukuthi afike anginike incwadi engithe akayibhale kodwa angimboni,” kuchaza uNksz Zulu. Uthe isinyathelo abazosithathela uMfeka uma kutholakala ukuthi uphambane nomthetho wokuvalwa kwezwe, bazolawulwa wumthetho. 