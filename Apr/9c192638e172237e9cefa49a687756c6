INHLANGANO yomakadebona bamasosha oMkhonto weSizwe (iMKMVA) isithathe isinqumo sokuthi ingenelele isize amaphoyisa namasosha empini yokunqanda ukubhebhetheka kwegciwane leCorona kuleli. USihlalo weMKMVA KwaZulu-Natal, uMnuz Themba Mavundla, uthe ngeke basonge izandla bebe bebona uhulumeni ebhekene nenkanankana yokulwa negciwane. “Yingakho sithathe isinqumo sokuthi sifake isandla silekelele ukuvikela abantu bakuleli. Sabeka izimpilo zethu engcupheni ngesikhathi sivikela izwe ngesikhathi sikahulumeni wesikhathi sengcindezelo namanje ngesikhathi sentando yeningi akumele sithule singamvikeli uhulumeni wethu sibe sibona ukuthi uhlaselwe yigciwane,” kusho uMavundla. Uthe ngokubambisana bangayinqoba iCorona. “Sinxusa bonke abantu bakuleli ukuba bathobele imithetho ebekwe nguhulumeni ukuze linqontshwe igciwane. Ukuvalwa kwezwe izinsuku ezingu-21 kukhombisa ukuthi uhulumeni wakuleli ubakhathalele abantu,” kusho uMavundla. Uthe omakadebona beMK bazoqala ukwenza umsebenzi wabo ngoLwesihlanu. UMavundla uthe bazoxoxisana nozakwabo bakwezinye izifundazwe ukuba nabo benze okufanayo. Okhulumela iMKMVA KwaZulu-Natal, uMnuz Manzolwandle Hadebe, uthe umsebenzi wabo uzoncika ekuqwashiseni abantu ngegciwane emakhaya baphinde balawule nolayini uma kuholwa izimpeshini. UHadebe uthe ngeke baphathe izibhamu njengamaphoyisa namasosha kodwa bazokwenza isiqiniseko sokuthi abantu bathobela umthetho. “Njengamasosha eMK siqeqeshiwe futhi siyayazi indlela yokulawula abantu. Abantu badinga ukuhlonishwa uma usebenza nabo ubaphathe ngendlela kodwa bakhona ababangosikhwili phambana nobhoko, sinayo futhi indlela yokubuyisa labo endleleni,” kuchaza uHadebe. Uqhube wathi bathole izikhalo eziningi zokuthi amasosha awabonakali kwezinye izindawo nokubenze bathatha isinqumo sokuthi bangenelele. “Amalungu ethu azosebenza lapho ehlala khona njengami ngiseMtshezi kanti sikwazile ukulawula ngendlela ulayini ngesikhathi sokuhola impesheni ngoMsombuluko,” kusho uHadebe.