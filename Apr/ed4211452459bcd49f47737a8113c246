KUMELE kungami ukuthandaza nokufunda ngalesi sikhathi esinzima umhlaba obhekene naso. Lo kube ngumyalezo omqoka ovela kumholi webandla iHope of Glory Ministries, uMfu Bheki Mhlongo, ophinde abe nguthishanhloko waseVelabahleke Secondary okungezinye zezikole zaseMlaza ezaziwa kakhulu ngokukhiqiza imiphumela kamatikuletsheni eseqophelweni eliphezulu minyaka yonke. UMfu Mhlongo ubekade ekhuluma enkonzweni yePhasika yaleli bandla ebikade iqhutshwa kwiFacebook. Enkulumeni yakhe ebikade ihlabahlosile uchaze imfundo nomthandazo njengezinto eziyinsika yempilo yomuntu. “Iqiniso elimsulwa lithi lesi simo umhlaba obhekene naso uNkulunkulu kasimthusi kodwa sithusa abantu kuphela. Ngakho-ke kumqoka ukuba njengamakholwa siqhubeke sikhuleke singakuyeki ukuthandaza,” usho kanje. Mayelana nokufunda ukuvezile ukuthi uma kungama ukufunda ngenxa yalesi simo esisagubuzele umhlaba wonke, kungaba wubudedengu obukhulu lobo. Unxuse abazali ukuba nabo baqinisekise ukuthi bayabagqugquzela abantwana babo ukuba baqhubeke nokufunda noma besemakhaya. Uthe unovalo ngezithiyo athe zingagcina ziphazamise abafundi kulesi sikhathi, wenze umzekelo ngogibe lwezidakamizwa nokucwila ophuzweni oludakayo.  Uveze ukuthi eVelabahleke banohlelo lokuqhuba izifundo ezimqoka besebenzisa izindlela zokuxhumana zesimanjemanje. Uthe iMaths, Science, Geography ne-Accounting yizifundo othisha baseVelabahleke abaqhubekayo nokuzifundisa kwazise uzichaze njengezifundo eziwumgogodla wempumelelo yomfundi ngamunye. Kafishane ngoMhlongo - Usungule iHope of Glory ngo-2006. - Sekuphele iminyaka engu-23 aqala ukuba nguthisha. Seyingu-14 aqala ukuba nguthishanhloko. - EVelabahleke ufike ngo-2016. Ngo-2017 lesi sikole saphasa ngo-98%, ngo-2018 saphumelela ngo-100%, ngo-2019 saphumelela ngo-98. 8%. 