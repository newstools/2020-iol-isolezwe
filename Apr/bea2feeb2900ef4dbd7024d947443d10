UNobhala weDemocratic Nurses Organisation of South Africa (Denosa), uMnuz Mandla Shabangu, uthe amalungu abo kumanje ayashoda ngezivikelo esezibonakala emphakathini. Ulinganise ngezifonyo ezibizwa ngeN-95 ezitholakala kuphela ezikhungweni zezempilo. “Sekukaningi ngibona amalungu omphakathi egqoke lezi zifonyo okumele zisetshenziswe ngamalungu ethu ezibhedlela. Ngiyazibuza ukuthi zifika kanjani emphakathini. Lokhu kuyasikhathaza ngoba abanye onesi bagcina begqoka izifonyo ezilula ngoba zishoda lezi esezichithakele emphakathini,” kusho uShabangu. Uthe ngesonto eledlule bahlangane noNgqongqoshe wezeMpilo esifundazweni, uNkk Nomagugu Simelane-Zulu noNdunankulu uMnuz Sihle Zikalala. Uthe okubehlise umoya wukuthi bavumile ukuthi likhona iphutha kodwa baqinisekisa ukuthi sezi-odiwe izivikelo. UShabangu uthe egcina ukukhuluma nenhloko yomnyango, uthole ukuthi sezifikile izivikelo ezifundeni ezingu-11 esifundazweni kodwa azikafinyeleli kubasebenzi. Ukhale ngezimenenja athe yizona esezihlulwa wukwenza umsebenzi. Uveze nokuthi ngisho zingafika izivikelo bakhathazekile ukuthi amalungu abo awaqeqeshelwe ukuzisebenzisa. “Inkinga enkulu wukuthi kukhona onesi abangakwazi ukusebenzisa izivikelo, okuzofana nokuthi abanazo. Kumele abaphathi babo babaqeqeshe kusukela ekutheni bazivikela kanjani uma sekukhona ohaqekile. Njengoba bengaqeqeshiwe babeka nempilo yabanye engcupheni,” kusho yena. Kwenzeka lokhu nje, izolo iNehawu ifake incwadi yesimangalo eNkantolo yabaSebenzi eBraamfontein, ikhala ngokushoda kwezivikelo. Le nyunyana ifuna uDkt Zweli Mkhize, onguNgqongqoshge wezeMpilo kuzwelonke noMnuz Thulas Nxesi wezaBasebenzi, ukuthi baphendule kungakapheli izinsuku ezintathu ngalolu daba. UMkhize izolo uthe akekho ozophoqwa ukusebenza uma engavikelekile. Ubekhuluma emuva kokuba inhlangano yempunyela, uMnuz Patrice Motsepe nomkakhe uDkt Precious Motsepe, inikele ngezifonyo ezingu-200 000. UMkhize uthe sebenazo izivikelo ezizobagcina amasonto ayisishiyagalombili kusukela manje. Uthe sebehlangene nezinye izinyunyana zabezempilo futhi basazokhuluma nangezinhlelo zabo.