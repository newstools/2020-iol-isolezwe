Izitshudeni eziwu-65 yizona nothisha bazo ezisavumeleke ukuthi zibuyele eMUT okwamanje kwazise kulandelwa imithetho yeCovid-19. UMnuz Bheki Hlophe osophikweni lwezokuxhumana eMUT uthe bayilandela yonke imithetho yeCovid-19 ngaphambi kokuthi kwamukelwe izitshudeni. “Izitshudeni zihlolwa izinga lokushisa, zihlanzwe ngesibulali magciwane futhi kufanele zifake izifonyo ngaso sonke isikhathi. Wonke umuntu ongena eMUT uyahlolwa kulandelwa imithetho yeCovid-19,” kusho uHlophe. Uveze ukuthi banendikimba abayilandelayo ethi “Save Lives. Save the Academic Year” ukuqinisekisa ukuthi izitshudeni azisali ezifundweni zazo. UMthobisi Cele (22) owenza unyaka wokugcina kwiBiomed ubonge abaphathi baseMUT ngokubavumela ukuthi bazoqhuba izifundo zabo. “Sizizwa siphephile ngoba akungeni noma wubani lana. Kufanele igama lakho libe sohlwini, ube nemvume nesifonyo. Sinezibulali magciwane yonke indawo. Bese ngiphatheke kabi ngithi uhlelo lokufunda lungase luphazamiseke kulo nyaka kodwa iMUT yeza nohlelo lokuthi siqedele izifundo zethu,” kusho uMthobisi waseZinqoleni. UMbali Ngubane (29) waseNkandla naye owenza unyaka wokugcina kwiBiomed uthe ujabule ngokubuyela esikoleni ngoba sekufanele ayofundela umsebenzi ukuze athweswe iziqu.