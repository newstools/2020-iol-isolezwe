Zintathu izikole esezivaliwe ngemuva kokuthi othisha behlolwe kwatholakala ukuthi bahaqwe yileli gciwane. I-Savanna Park Secondary iyisikole sesithathu eThekwini osekubikwe ukuthi kunothisha okutholakale ukuthi unalolu bhubhane njengoba bekubikwe okufanayo ezikoleni ezimbili okuyi-Apollo neClairwood Secondary. Encwadini ethunyelelwe abazali uthishanhloko waseSavanna Park Secondary, uMnuz Naicker (esingenalo igama lakhe), iveza ukuthi uthisha othintekayo akazange aqale esikoleni ngoMsombuluko njengoba bekuvulwa izikole. “Ngemuva kokuxhumana nezikhulu zomnyango, ngiyalelwe ukuthi isikole sivalwe okwesikhashana, abafundi bakwaGrade12 noGrade 7 bamiswa ukuza esikoleni kuze kube kuxhunywana nabazali. UMnyango wezeMpilo uzoba sesikoleni kusasa (esho izolo) ukufutha isikole ngesibulalimagciwane,” kusho uNaicker encwadini. Ngesikhathi Isolezwe likhuluma noNgqongqoshe wezeMfundo esifundazweni, uMnuz Kwazi Mshengu ngoLwesibili, uqinisekise ukuthi ezikoleni okuzotholakala ukuthi kunothisha noma umfundi ohaqekile, kuzolandelwa yonke imigomo yezempilo yokuhlanza izikole ezithintekayo ngaphambi kokuthi abafundi nothisha babuyele kuzo. Inyunyana yothisha iNatu ithe baxoxa noNgqongqoshe weMfundo eyiSisekelo kuzwelonke, uNkk Angie Motshekga, ekutheni kuqhanyukwe nesisombululo esizosiza abafundi abalahlekelwa yisikhathi uma kuqhubeka uhlelo lokuhlanza. UMengameli wale nyunyana, uMnuz Allen Thompson, uthe sivele siningi isikhathi esesilahlekile ngenxa yobhubhane. “Njengoba sekuze kwaqala ukufunda nokufundisa ezikoleni, akumele kuphinde kuphazamiseke uma kwenzeka kuba khona uthisha noma umfundi okutholwa ukuthi uhaqekile. Ngakho sizama ukuxoxa nongqongqoshe kazwelonke ukubheka okungenziwa ukuze izingane zingaphazamiseki,” kusho uThompson. I-Sadtu ithe ukuphazamiseka kokufunda nokufundisa kuseyinto esazoqhubeka. UNobhala wale nyunyana esifundazweni, uNksz Nomarashiya Caluza, uthe kuyaphoqa ukuthi izikole zivalwe futhi kube yizinsuku ezibekiwe uMnyango wezeMpilo. “Akukho okungenziwa ngoba vele uma kutholakala ukuthi kunothisha noma umfundi osehaqekile kumele kulandelwe imigomo yokuhlanza isikole. Njengoba kulindeleke ukuthi isibalo sabahaqekayo kuleli sikhule, kumele silindele okufanayo nasezikoleni,” kusho uNksz Caluza. Uthe ikhona eminye imibiko ngothisha abahaqekile abayitholile emasontweni adlule esikoleni esiseHarding, esiseMgungundlovu nesikhulu soMnyango wezeMfundo kwisifunda saseZululand.