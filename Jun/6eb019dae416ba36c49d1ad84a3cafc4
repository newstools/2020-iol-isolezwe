AMAPHOYISA aseThekwini athungatha owesifazane waseMgungundlovu oduke egoduka. UNksz Sibongile Minenhle Gwamanda (24), wagcinwa ukubonwa ahlala naye efulethini elikuSmith Street ngoJuni 3 nonyaka. UNksz Gwamanda wayeya kubo eMgungundlovu . Kuthiwa akazange afike kubo, wangabe esabuya nasefulethini. Akwaziwa ukuthi ukephi. Umthombo osondelene nalolu daba ongathandanga ukudalulwa, uthe okuxakayo akatholakali nasefonini futhi akazange abikele muntu ukuthi uzoba nendlela. “Okuxakayo wukuthi uvele waduka nje, akekho oke wambona nokwenza kusolise ukuduka kwakhe,” kusho umthombo. Okhulumela amaphoyisa KwaZulu-Natal uCaptain Nqobile Gwala uthe: “Akakaze abonakale selokhu wasuka lapho ehlala khona. Nakubo akazange afike. Uduke egqoke ijean e-blue nokusajezi okumhlophe. Ongaba nolwazi sifisa axhumane no-Warrant Officer Lucky Khanyile ku: 072 428 3758 noma ku: 031 325 4075. Kungashayelwa nenamba yamahhala yokubika ubugebengu ethi- 08600 10111.”