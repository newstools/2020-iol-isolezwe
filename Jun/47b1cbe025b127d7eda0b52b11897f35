KUSOLWA amakomiti ezokuphepha ezibhedlela mayelana nokusuleleka kwabasebenzi bezempilo KwaZulu-Natal. Lokhu kuvezwe uNkk Nomagugu Simelane-Zulu onguNgqongqoshe wezeMpilo kulesi sifundazwe esithangamini sabezindaba ngeSonto ebesibizwe uNdunankulu wakulesi sifundazwe ezocacisa ngezibalo zakamuva zokusuleleka kwabantu ngeCovid-19 kulesi sifundazwe. “Njengoba bengithembisile ngeledlule ukuthi sizohlangana nezinyunyana zabasebenzi bezempilo, kuye kwavela emhlanganweni esibe nawo ukuthi kunobudedengu obukhona kubasebenzi bezempilo,” kusho uNkk Nomagugu Simelane-Zulu. Uthe bazokwenza isiqiniseko ngoMsombuluko ukuthi imithetho yokuphepha yeCovid-19, ilandelwa ngendlela efanele. “Sengathi abasebenzi abelulekwa ngendlela efanele. Sifuna ukuthi uma bekwenzeka ukuthi bahlangane egumbini babe bahlanu, kungabe kusabanjalo, okungenani babe babili,” kusho yena. Mayelana nokwanda kwesibalo sabehaqekile esibhedlela iNkosi Albert Luthuli eThekwini, uthe akutholile ukuthi izibalo zilokhu zikhuphuke njalo nakuba engenazo ukuthi bangakhi asebesulelekile kulesi sibhedlela.    