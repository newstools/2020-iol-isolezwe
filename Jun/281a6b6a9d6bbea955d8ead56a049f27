ZIYANDA izikole zaseGauteng ezivalwe okwesikhashana kuleli sonto emuva kokuba kube nothisha nabafundi abatholwe benegciwane leCovid-19. NgoLwesithathu, iBlue Hills College, eMidrand, ithumelele incwadi abazali, ibazisa ukuthi kunomfundi ka-matric onegciwane. Inhloko yakulesi sikole, uRoy Ndlovu, uthe kunemininingwane engenele abanikezwe yona ngesikhathi kuhlolwa umfundi ngaphambi kokungena emagumbini esikole. Wengeze ngokuthi isikole siphoxekile ngoba umfundi ukhombise izimpawu esesekubo. "Ngaphandle kwemiyalelo eminingi yokuthi abazali akumele bathumele esikoleni ingane ekhombisa ukuba nezimpawu zeCovid-19, kodwa kulokhu uzitshiwe," kusho uNdlovu. Ukufunda emakilasini kaGrade 12 kumiswe ngokuphazima kweso ngesikhathi isikole sisalandela imiyalelo yezempilo ukubhekana nalesi simo. Nesikole iSir John Adamson High, eWinchester Hills, ivaliwe ngoMsombuluko emuva kokuba kube nomfundi otholakale ehaqekile. Uthishanhloko uMnuz Michael William Meyer, uthe umfundi wafika kanye ngesikhathi kuvulwa izikole ngoJuni 8 kodwa wangabe esabuya. "Ngokulandela imigomo emayelana neCovid-19, isikole sizovalwa ukuze sichelwe ngezibulali magciwane," kusho uMeyer. Umfundi kaGrade 8 eCovenant College eRispark naye utholakale enegciwane leCovid-19 ngoLwesibili. Uthishanhloko, uMnuz Brian du Preez uthe, encwadini ayithumelele abazali, umfundi ukhombise izimpawu zokuthi uhaqekile ngesikhathi ehlolwa esikoleni ngemibuzo ngoMsombuluko. IMondeor High ivalwe ngoLwesithathu emuva kokuqinisekiswa kwaleli gciwane. Abazali abachazelwaga ukuthi litholakale kuthisha noma kumfundi yini kodwa abafundi baka-matric bayalelwe ukuba bahlale emakhaya kuze kuhlanzwe isikole. Okhulumela inhlangano i-Equal Education, uNkk Leanne Jansen-Thomas utshele iphephandaba elinguzakwabo weSolezwe, iThe Star ngoLwesine, ukuthi sebeyazi ngezikole eziyisikhombisa ezivaliwe e-Ekurhuleni uleli sonto kuphela. "Zine eDaveyton, zimbili eTembisa futhi sisodwa KwaThema,” kusho uNkk Jansen-Thomas. UNgqongqoshe woMnyango wezeMfundo eGauteng, uMnuz Panyaza Lesufi, uthe ngeSonto akekho uthisha noma umfundi otholwe ehaqekile ezikoleni zomphakathi selokhu kuvulwe izikole. UNdunankulu waseGauteng, uMnuz David Makhura, umemezele ngoJuni 11 ukuthi zingu52 izikole eziphazamisekile kulezi zigameko ezingu56 ezenzeke kulesi sifundazwe. Okhulumela lo mnyango kulesi sifundazwe, uMnuz Steve Mabona, utshele iThe Star ngoLwesine ukuthi unmyango uzokhipha iininingwane emisha ngezibalo ezintsha ngezikole eziphazamisekile nokuthi bangaki abafundi abahaqekile. EWestern Cape, babalelwa ku-239 abasebenzi abatholwe benegciwane leCovid-19 ezikoleni ezingu160 kusukela ngoMeyi 18. UMnyango wezeMfundo eNorth West umemezele ngoLwesibii ukuthi kutholakale izikole eziyisishiyagalombili okunabantu abahaqekile, okwenza isibalo sezikole eziphazamisekile zibe ngu12.  Kulezi zikole kukhona abafundi abathathu bakaGrade 7, othisha abane nomsebenzi wasehhovisi oyedwa. Zonke izikole eziphazamisekile zivaliwe. Inhlangano yabasebenzi bakahulumeni  iPublic Servants Association (PSA) inxuse uNgqongqoshe wezeMfundo kuzwelonke, uNkk Angie Motshekga, ukuba ahoxise isinqumo ngokuvulwa kwezikole. "I-PSA ikholelwa ukuthi ukwanda kwezibalo zabahaqekile zinsuku zonke, ukuvalwa kwezikole kuyadingeka. Lokhu kuzoholela ekuphazamisekeni konyaka wokufunda kulo nyaka futhi kuzogcina kungabasizanga galutho abafundi," kusho isitatimende sePSA. 