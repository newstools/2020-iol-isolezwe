Umndeni kaMnuz Thami Mabaso (61) uthi ubeyochitha utshani begceke abeligunda ngoLwesibili washelela waphonseka eweni. Kuthiwa uphuke wonke amalunga omzimba. Amalungu omphakathi kuthiwa athungathe isidumbu sakhe asithola kwafika nethimba lamaphoyisa elitakulayo lazosikhipha. Indodakazi kaMabaso, uNksz Welile Hlongwane, ithe uyise ubejwayele ukuchitha izibi kule liwa njengabanye abantu. “Ubaba ubonwe umuntu onomuzi oseduze kakhulu kwewa ethulula utshani kanti uzoshelela awulandele akhalakathele nawo eweni. Phambilini wacishe wawa kodwa wabuya wasibikela umama wamthethisa wase eyeka,” kusho uNksz Hlongwane. Uthe bashaqekile uma uyise ephinda into akhuzelwa yona egcine isimbulala. “Samkhuza ngoba baningi opulasitiki badoti ekhaya asazi kungani ewuthulula engachithi konke. Ubenesifo sokuwa. Kukhona owake wakhalakathela eweni phambilini wafa,” kusho uNksz Hlongwane. Ikhansela lika-ward 13 eThekwini, uMnuz Reginald Cloete, lithe bashaqekile futhi bayazwelana nomndeni. UCloete, obekhona kutakulwa isidumbu sikaMabaso, uthe ubephuke wonke amalunga omzimba. “Abantu bahlala ezindlini zomxhaso eziseduze newa abachitha kulona udoti. Sicela imindeni iqikelele. Sidlulisa amazwi enduduzo emndenini futhi sizolokhu sixhumana nawo ngalesi sikhathi esinzima,” kusho uCloete. Okhulumela amaphoyisa KwaZulu-Natal uColonel Thembeka Mbele, uthe ngoLwesibili ithimba lamaphoyisa aseThekwini elitakulayo liye eLuganda ngemuva kokubikelwa ukuthi kunowesilisa ophonseke eweni. UColonel Mbele uthe amaphoyisa atakule isidumbu kwavulwa idokodo ngokufa komuntu eliphenywa amaphoyisa aseMariannhill.