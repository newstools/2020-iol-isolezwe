Isolezwe lihambele kwaTops ePinetown naseMakro e-Arbour Crossing eNingizimu yeTheku. Bekukhona amaphoyisa kaMasipala weTheku nawakahulumeni abeqinisekisa ukuthi abantu abathenga utshwala obuningi banamalayisensi okuhweba ngotshwala ukuze abathengayo bathenge isikalo esivumelekile. UMnuz Sibusiso Maphalala (39) waseMlaza obeyothenga iziphuzo zakhe kwaMakro, uthe bese befile wukoma yingakho bevuke ekuseni bayoma kolayini. “Sifike ngabo-6 ekuseni ngoba sifuna ukushesha sithenge utshwala bethu siyophuza. Konke kuhamba kahle ezitolo ngoba nathi sifike sifake izifonyo, simiswa ngohlelo asicinene. Okusijabulisayo wukuthi sesizokwazi ukuphuza utshwala esibujwayele obusemthethweni,” kusho uMaphalala. Uthe abantu bazoyeka nokuvuvukala ngoba abaningi bebephuza uMzambiya nobunye utshwala obuvutshelwa emakhaya. UMnuz Sihle Mzobe obeyothenga utshwala eTops ePinetown uthe uvuke ekuseni wayoma kulayini ngo-7 yize kuvulwa ngo-9. “Bese sifile wukoma iziphuzo zethu zivaliwe. Ubuthola abantu abadayisa utshwala obusemthethweni bebubizisa imali enkulu. Siyajabula ngoba uhulumeni uzivulile izitolo sesiyakwazi ukuthenga utshwala ngemali ekahle,” kusho uMzobe. Uthe bebe hlolwa ukushisa komzimba ngaphambi kokungena esitolo befuthwa futhi bengangeni abantu abangazifakile izifonyo. “Siyabonga kuhulumeni osivulele utshwala ngoba usindisa impilo yethu phela abanye bebephuza imfulamfula nomzambiya. Abanye baze bafa. Siyazi kukhona abanye kuhulumeni abanganeme ngokuthi kuvulwe utshwala kodwa siyabonga ukuthi uMengameli uye wasizwela. Sizoziphatha kahle,” kusho uMzobe. Ucele abantu ukuthi baye emsebenzini bangenzi izincwadi zokugula ngoba befuna ukuphuza utshwala. UNgqongqoshe wezokuThuthukiswa koMnotho, ezokuVakasha neMvelo uNkk Nomusa Dube-Ncube, uthe bangu-8 000 abanezimvume zokudayisa utshwala KwaZulu-Natal abazobe bebudayisa. Ukhumbuze abantu ukuthi utshwala buzodayiswa ngoMsombuluko kuya kuLwesine ngo-9 ekuseni kuya ku-5 ntambama. Ngeke budayiswe ngoLwesihlanu, ngoMgqibelo, ngeSonto nangamaholidi. Utshwala abuphuzelwa lapho budayiswa khona okwamanje buthengwa buphuzelwe emakhaya.  Akekho odayiselwa utshwala engasifakile isifonyo futhi zonke izindawo ezidayisa utshwala zizolandela imithetho yokuphepha. AbeKwaZulu-Natal Liqour Authority baxwayise izitolo ezingeke ziyilandele imithetho yokuphepha ngokuthi zizophucwa amalayisensi azo okuhweba kuze kuphele uthaqa, utshwala babo buzothathwa amaphoyisa. Khonamanjalo abakwaShoprite, eNewtown Junction eGoli bathole ukuthi izigebengu zebe utshwala bukaR300 000 ezabuthatha zihamba ngaphansi kwamapayipi. Bakhiphe umklomelo ka-R50 000 bathi onolwazi ngalesi sigameko akabathinte ku-0800 118 879 noma athumele i-email service@asesa.co.za.