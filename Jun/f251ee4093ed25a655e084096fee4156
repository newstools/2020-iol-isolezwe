UNGQONGQOSHE wezeMpilo KwaZulu-Natal uNkk Nomagugu-Simelane-Zulu uthe besingekho isidingo esigamekweni sakamuva sokufa kwabantu ngenxa yeCovid-19 kulesi sifundazwe. Uthe lokhu kudalwe wukuthi kuneziguli ezenqabile ukuthi ziye esibhedlela ukuze ziyothola usizo lokwelashelwa leli gciwane. Ubekhuluma esithangamini sabezindaba ngeSonto ebesibizwe uNdunankulu wakulesi sifundazwe, uMnuz Sihle Zikalala ngenhloso yokucacisa ngokusha okuthinta ukusuleleka kwabantu ngeCovid-19 kulesi sifundazwe. “Owesifazane oshone namhlanje (ngeSonto) ekuseni okutholakale ukuthi wesuleleke ngaleli gciwane, wenqabile ukuthi aye esibhedlela ngoba ezitshela ukuthi usezandleni eziphephile zokunakekelwa umyeni wakhe. Ngeshwa ugcine ngokushona,” kusho uNkk Zulu. Uthe ugcizelela ukuthi iziguli ziye ezibhedlela ngoba kunabezempilo abaqeqeshiwe abaziyo ukuthi iziguli kumele ziphathwe kanjani. Mayelana nokwanda kokusuleleka kwabasebenzi bezempilo ngaleli gciwane, uthe bazokuba nomhlangano ngoLwesibili nezinyunyana lapho bezobhunga khona ngezinyathelo zokunqanda lesi simo. “Sinazo izinsiza ezifanele zokunqanda iCovid-19. Okubalulekile yindlela okwenziwa ngayo izinto okumele sikhulume ngayo,” kuchaza yena. 