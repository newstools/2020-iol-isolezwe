Esithangamini nabezindaba izolo, uNkk Motshekga ukugcizelele ukuthi izikole ezizobe zingakulungele ukuvulwa ngeke zivulwe. Uthe * -80% kuya ku-96%, wezikole, usukulungele ukuthi ungamukela abafundi ngoMsombuluko ozayo. “Kunothisha abaningi osekuphele iminyaka bengayitholi imisebenzi abazothola ithuba lokuqashwa bazosebenza njengoba sizokwandisa amakilasi, ukugwema ukuthi singabikhona isiminyaminya sabafundi emakilasini, isibonelo, uma kade sinamakilasi ka-matric amathathu manje sesizoba namahlanu ukuze sinciphise isibalo sabafundi emakilasini,” kusho uNkk Motshekga. Uthe bebengeke bazivule izikole izolo njengoba kade kulindelekile ngoba lokho bekuyingozi kuzobeka impilo yothisha nabafundi engcupheni. UNkk Motshekga uthe banengcindezi yokuthi bavule izikole, wengeza ngokuthi ukuqhubeka nokuhlala bengazivuli kubeka engcupheni ikusasa labafundi. Uthe uhlelo lokusebenza lothisha kumele lushintshwe ukuze kuzanywe ukuvala isikhala sezinyanga ezimbili esimoshekile izikole zivaliwe kulandela ukubheduka kweCorona. “Ngizophinde ngihlangane nabo bonke ongqongqoshe bezeMfundo kuleli sonto ngibheke ukuthi izifundazwe zabo zimi kuphi ngamalungiselelo okuvulwa kwezikole,” kusho uNkk Motshekga. Uthe iKhabhinethi ibanike umyalelo, yathi abenze isiqiniseko sokuthi abafundi nothisha baphephile njengoba izikole zivulwa ngoMsombuluko. Ebuzwa ukuthi bazokwenzenjani uma kutholakaka ukuthi esikoleni kukhona uthisha noma umfundi oneCorona, uNkk Motshekga uthe umnyango wabo ulandela yonke imibandela ebekwe uMnyango wezeMpilo uma kukhona otholwe eneCorona esikhungweni sokusebenza. Uthe umzali ozonquma ukuthi ingane yakhe ingabuyeli esikoleni kumele afake isicelo somthetho sokwenza lokho. “Uma umzali enquma ukuthi ingane ingabe isaya esikoleni kumele enze isiqiniseko sokuthi yenza uhlelo lokufunda ekhaya ngoba lapha eNingizimu Afrika kuphoqelekile ukuthi zonke izingane kumele zibe sesikoleni zifunde,” kusho uNkk Motshekga. Uxolisile esizweni ngokungamemezeli ukuthi kuzokwenzekani ngezikole ngeSonto njengoba kade kulindelekile, wengeza ngokuthi usuku lwangeSonto uluchithe exoxa nazo zonke izinhlaka ezithintekayo. UNkk Motshekga uthe umnyango wakhe uthole imibiko emithathu ehlukene mayelana nokuvulwa kwezikole okwenze bathatha isinqumo sokuthi bakuhlehlise. Nakuba izikole eziningi zingazange zivulwe izolo njengoba kade kulindelekile, kodwa ezaseWestern Cape zivuliwe yize kunesiblalo esikhulu khona sabantu abaneCorona. UNkk Motshekga uthe izingane ezingafundi ngasemakubo kumele zibe nemvume yokuya ezikoleni lapho zifunda khona. “Kanjalo nomalume kumele babe nemvume yokuthutha izingane uma kuvulwa,” kusho uNkk Motshekga.  