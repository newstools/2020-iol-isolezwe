Isidumbu sikaNksz Zanele Masikane (31) waseNdlaveleni, KwaSwayimane, kuthiwa sitholwe abafana ababedoba emfuleni ngoLwesibili olwedlule kanti kuvele ukuthi wayegcine ukubonakala nesoka lakhe elinguyise wengane eneminyaka emithathu ngoMsombuluko. Kuthiwa ubehlala nesoka kubo kwalo elokishini iMbali, eMgungundlovu, futhi esenesikhathi eside agcina ukuvakashela ekhaya kanti ubesenezinyanga ezimbili ekhulelwe ingane yalo yesibili. Kuvele ukuthi ubesanda kuphunyelwa yimali yesinxephezelo yakwaRoad Accident Fund ngoba wehlelwa yingozini yemoto okwenza wagcina enqunywe umlenze wangakwesokudla. Ngemuva kokuphuma kwemali, uthenge imoto iRange Rover ebonakale isosebeni lomfula ngosuku olwandulela ukutholakala kwesidumbu sakhe. UNksz Zaza Masikane ongudadewabo kamufi, uthe umndeni uthole ngoMgqibelo ukuthi isidumbu esitholwe emfuleni ngeselungu lawo ngemuva kokuthi udaba lusabalale nasezinkundleni zokuxhumana. “Abafana abathola isidumbu basitshele ukuthi bebedoba ngoMsombuluko ngesikhathi kufika imoto okwakukhona kuyo amadoda amabili yama eduze kwabo. Kuthe uma bechaza imoto kwasicacela ukuthi ngekadadewethu ngoba bathi yayifana nekaMaNgcobo odlala emdlalweni, Uzalo. Bathe bekungabo-2 ntambama ifika kodwa kuze kwahwalala ime endaweni eyodwa,” kusho uNksz Masikane. Uthe ngesikhathi abafana bevuka beyobheka izindobo zabo ngakusasa ekuseni, babone isidumbu sowesifazane emfuleni bahlaba umkhosi. Uveze ukuthi ngesikhathi umufi nesoka lakhe begcina ukubonakala ngoMsombuluko kuthiwa babephelezela izihlobo ezazibavakashele. Umndeni uphinde waveza ukuthi okwenza ziqine izinsolo ngokuba nesandla kwesoka ekufeni kwelungu, yingoba alisatholakali ocingweni, luvaliwe basola ukuthi libhacile. “Ngigcine ukukhuluma nalo kwiWhatsApp ngoLwesithathu ekubeni isidumbu sitholwe ngoLwesibili. Ngaleso sikhathi besingenazo izinsolo zokuthi isidumbu esitholwe emfuleni ngesikadadewethu, kangangoba ngathi uma ngikhuluma naye waveza ukuthi bazofika maduzane ekhaya,” kusho uNksz Masikane. Uthe bebeke bayithole imibiko yokuhlukunyezwa kukadadewabo yisoka lakhe, wathi ngelinye ilanga wabafonela ethi limkhiyele endlini usuku lonke. NeSolezwe lizame lehluleka ukuxhumana nesoka likamufi ngenxa yokuthi ucingo lwalo belungangeni. Okhulumela amaphoyisa KwaZulu-Natal uCaptain Nqobile Gwala, uthe amaphoyisa aseSt Faith avule idokodo lophenyo ngokufa komuntu. UNgqongqoshe wezokuThuthukiswa koMphakathi uNkk Nonhlanhla Khoza, ehambisana neMeya kaMasipala waseMshwati uMnuz Mandla Zondi, bavakashele umndeni beyobhonga emswaneni. Ekhuluma nomndeni, uthe ulaka olukhonjiswa abesilisa ludinga ukusukunyelwa kwazise ukubulawa kwabesifazane sekuthanda ukuba yinsakavukela, kwenziwa ngesihluku esinyantisayo. “Kumele kubizwe izinduna zezinsizwa kuxoxwe ukuthi kufanele sibakhulise kanjani abafana. Ulaka abanalo kumele eze ngamunye asichazele ukuthi yini kahle hle emxakile,” kusho uNkk Khoza. Uthe noma zikhona izinto abesilisa ezibaxakile, azibanikezi igunya lokwenza izenzo zobulwane. 