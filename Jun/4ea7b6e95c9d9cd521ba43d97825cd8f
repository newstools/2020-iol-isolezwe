U-Elijah Mushka Mantshi (37), owaseTembisa, eGauteng, kodwa usehlala eMpangeni njengoba eyisitshudeni oNgoye enza i-Honours kwi-BSC Microbiology. Ekhuluma neSolezwe izolo emuva kokugijima, uthe: “Inhloso yami enkulu ngalokhu ukuhlonipha uMntwana wakwaPhindangene esaphila. Ngimhlonipha ngegalelo lakhe enkululekweni yakuleli ngiphinde nje ngimhloniphe ngokuba umuntu ogqugquzelayo, uyisibonelo esihle. Ngigijime * -91.06km ngoba uneminyaka engu-91. I-medal engizoyithola kwabakwa-Comrades izoba yisipho engiyomnikeza sona. Ngeke ngimnikeze imali ngoba unayo kodwa ngizomupha i-medal njengophawu lwami lokumhlonipha,” kusho uMantshi. Usuke sibhedlela eNtunjambili, eKranskop, waze waphothula umjaho wakhe esibhedlela e-Stanger. Kulo mjaho ubehambisana noMtheleli Myaka, abasuke naye baze bawuphetha umjaho. Endleleni uthe amalungu e-IFP abemeseka, abanye bemupha amanzi nokunye ukumlekelela. Lo msubathi uyilungu le-Unizulu Athletics Club. Usegijime iComrades kane. Uthe uma ngonyaka ozayo ubuya lo mjaho nakanjani uzoba yingxenye yawo. Isiqubulo salo mjaho nonyaka besithi: “Race the Comrades Legends.” Owezokuxhumana nabezindaba kulo mjalo uNkk Delaine Cools uthe: “Abantu bawesekile umjaho. Ungenelwe abangaphezu kuka-40 000 abavela emazweni angu-86 ahlukene. Abantu abadala nabancane, benze imijaho yabo lapho bekhona. Abantu bazogijima kuze kube phakathi kwamabili namhlanje (izolo),” kusho uNkk Cools. IComrades egijinywa phakathi kweTheku noMgungundlovu ayibanga khona kulo nyaka ngenxa yeCorona. Bekuzoba umjaho ka-95 nonyaka. 