UNGQONGQOSHE wezokuThuthukiswa koMphakathi kuzwelonke uNksz Lindiwe Zulu, uthi uhlabeke umxhwele yiqhaza elibanjwe yintsha engabafundi kuleli emikhakheni eyahlukene yempilo. Ubekhuluma emcimbini wokuthulwa ngokusemthethweni kwesonto lokuvikela izingane eligujwa emhlabeni wonke wonke. Phakathi kwezinto azibalile, ububha, ukungalingani kokuzabalazela impilo izingane eziningi ezihlangabezana nakho kuleli. Uthe lokhu uyakubona aphinde akuzwe uma izingane sezikhuluma njengoba kade kukhona abafundi ebebemele zonke izifundazwe zakuleli ebebenikezwe ithuba lokuba baphefumule ngezinselelo izingane zakuleli ezihlangabezana nazo. "Izinselelo enibhekene nazo ngezibhekene nezigidi zezingane kuleli. Kodwa okuhle wukunikeza izingane ithuba lokuphefumula ngalokho okuzihluphayo. Sithe asininikeze ithuba nakulo nyaka niphefumule ngezinselelo ngaphansi kweCovid-19, njengalokhu besiyaye sininikeze ithuba uma kuyiphalamende lezingane, njengoba kwenzekile ngonyaka odlule," kusho uNksz Zulu. Ngokusho kwakhe, imibono yezingane kumele ilalelwe noma ngabe sekuphele iCovid-19. Uthe kuyamjabulisa ukuthi abantwana babe yingxenye yesisombululo sezinto kunokuba babe yinkinga. "Ngonyaka odlule ngenkathi sihlangane nanginikeza usomqulu omayelana namalungelo nezidingo zezingane. Nawu ngiwuphethe. Ngawunikeza umengameli. Phakathi kwezinye zezinto umengameli akhulume ngazo (efisela izingane usuku oluhle) uzithathele kuwona," kusho yena. Ngokwakhe, izinselelo ezibhekele nezingane ngeke zigcine kwiCovid-19 kuphela, kodwa okubalulekile ukuthi kubhekanwe nazo unyaka wonke. Uthe yiso elihle ukusebenzisana ngokubambisana kunokuthi kube khona abadonsa babheke kwenye indawo. NgokukaNksz Zulu, sekuyisikhathi sokuthi izingane ziyimele into eziyifunayo, ngoba uma kukhona okungaziphethe kahle, nabazali nomndeni wonke uyathinteka. Unxuse abafundi ebebemele izifundazwe ezahlukene ukuthi baxhumane nohulumeni ezindaweni abahlala kuzo ukuze bakwazi ukuzuza okufiswa yizingane ngokubambisana nezakhiwo zikahulumeni.