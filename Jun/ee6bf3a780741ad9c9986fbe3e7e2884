UMQONDISI kazwelonke wezokuShushiswa koMphakathi kuleli u-Advocate Shamila Batohi, uthe ukuboshwa ngoKlebe kwabasolwa ekuntshontsheni imali eVBS Bank eThohoyandou eLimpopo, yisigameko sokuqala esikhulu kunazo zonke ezike zenzeka kuleli. U-Advocate Batohi ubekhuluma nabezindaba emva kokuboshwa kwabasolwa abane ngoLwesithathu abasolwa kulesi sigameko esenzeke ngo-2018. Ngokuka-Advocate Batohi, okwenze kwathatha isikhathi eside ukuthi kuboshwe abasolwa, wukuthi kunomkhuba okhona kuleli, wokuthi kube nokuhudulwa kwezinyawo uma kuphenywa amacala asezingeni alolu hlobo. “Uphenyo luqale ngo-2018. Yingakho kufanele ukuthi ukushushiswa kwabasolwa kusheshe ngoba sekube nesikhathi eside kwenziywa uphenyo,” kusho yena. Ngesikhathi sokuloba bekusalindeleke ukuthi abasolwa abathathu ngokusho koyiNhloko yoKlebe uLieutenant General Godfrey Lebeya, bazinikele emaphoyiseni. Ngokuka Lebeya, amaphoyisa agasele kwenye izindawo eziyishumi ezahlukene eGoli naseLimpopo lapho ebophe khiona abasolwa. Omunye wabasolwa kubikwe ukuthi kukhona lapho ezivalele khona ngenxa yeCovid-19, okulindeleke ukuthi aboshwe nanoma nini. ULebeya uthe okwamanje abasolwa okulindeleke ukuthi bavele eNkantolo yeMantshi iPalm Ridge kusasa ngoLwesine, ngeke badalulwe ukuthi bangobani. “Ngeke sibadalule abantu esisabaphenya ukuthi bangobani. Kumele sibe nobufakazi obuphelele ngokuqala ngophenyo esilwenzayo,” kusho uLebeya. Phakathi kwamacala abasolwa abangase babekwe wona, owakushintshisana ngemali, ukuntshontsha, ukweba nenkohlakalo. Ukudliwa kwemali kuleli bhange kwavela eminyakeni emibili edlule emva kokuthi iBhange loMbuso liphakamise ukuthi kwenziwe uphenyo ngokunyamalala kwemali kuleli bhange okwashiya abantu abaningi ikakhulukazi abampofu baseLimpopo bencela izithupha ngemali yabo ababeyizalise kuleli bhange.