I-DA isicabanga ukushintsha umqondo iyihoxise ingqungquthela yokukhetha ubuholi, kusetshenziswa ubuchwepheshe besimanje njengoba kuthiwa lesi siphakamiso sidale olukhulu uthuthuva ngaphakathi eqenjini. Isolezwe ngeSonto lithole ukuthi uhlangothi lukaNksz Mbali Ntuli, ogaqele esobuholi beqembu, yilona olushaya phansi ngonyawo luthi kaluhambisani nesiphakamiso. Kuthiwa lokhu kudale ukuthi ubuholi buqale ukushintsha umqondo. UNksz Ntuli kuthiwa wathumela incwadi evuthayo eqenjini ebeka ukungenami kwakhe. Umbango uphakathi kwakhe noMnuz John Steenhuisen oyibamba esikhundleni esibangwayo kumanje. UNksz Ntuli kumanje uyilungu lesiShayamthetho KwaZulu-Natal kanti uke waba wumholi wentsha yeqembu. Isikhala sivuleke emuva kokuthi obengumholi uMnuz Mmusi Maimane eshiye iqembu. Kuthiwa uhlangothi lukaSteenhuisen alunankinga nengqungquthela ngezobuchwepheshe. I-DA ike yamemezela ukuthi izobamba ingqungquthela ngezobuchwepheshe njengoba kubhoke igciwane iCorona. Ingqungquthela yeDA ibhekwe ngabomvu ngoba ibizothola ithuba lokuzikhotha amanxeba njengoba yehlelwe amavoti okhethweni lwangonyaka odlule nokuholele ekusuleni kukaMaimane. Kulandelwe wukwesula kukaMnuz Herman Mashaba obeyimeya yaseJohannesburg I-DA ikhale ngokuthi ngeke izihlehlise izingqungquthela ngoba lokho kuzophazamisa izinhlelo zayo zokhetho lohulumeni bezindawo. Bekufanele ibambe izingqungquthela, eyemigomo neyokukhetha ubuholi obusha. UNksz Ntuli uxoxe naleli phephandaba wathi uke wathumela incwadi ebuholini beqembu echitha umbono wokubamba ingqungquthela ngobuchwepheshe besimanje. “Lokho kuyobe kufana nokunika umuntu othize isikhundla sobuholi ngethileyi phela. Yinto engekho leyo, bafuna ukwenza ingqungquthela kube yinto ezoqedwa ngehora elilodwa noma ngaphansi kwalokho. Yinto engenasithunzi leyo ,’’ kusho uNksz Ntuli. Okunye akhala ngakho wukuthi lokhu kuzokhipha inyumbazana amanye amalungu eqembu angenazo izinsiza futhi ubuchwepheshe buyaba nezinkinga kungaxhumaneki. Uthe kuphinde kuncishe amalungu ithuba lokuxoxa abonisane ngemigomo. Ebuzwa ngokuthi uzokwenzenjani uma umbono uphumelela, uthe okwamanje ngeke asho lutho ngoba kusazoba nomhlangano unqume ngalokho. Okhulumela iDA kuzwelonke, uMnuz Solly Malatsi, uthe kuyiqiniso ukuthi iqembu selike layibukisisa kabusha indaba yengqungquthela ngezobuchwepheshe. Uthe ukwehlukana kwemibono akukhona ukuxabana ngoba kwiDA kuyaboniswana. “Umhlangano uzohlala ngenyanga ezayo lapho kuzothathwa khona isinqumo esiwujuqu. Kuyiqiniso ukuthi bakhona abantu abanemibono ehlukile futhi siyayilalela yonke imibono. “Sithobela nemigomo yokusebenza kwezwe njengokusho kukamengameli,’’ kuphetha uMalatsi.