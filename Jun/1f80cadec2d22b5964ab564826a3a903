Abaseshi basesiteshini saseMariannhill babophe amadoda amabili aneminyaka ewu-22 no-31 ngecala lokuthumba nokuphanga. Kulindeleke bavele enkantolo yeMantshi yasePinetown namhlanje. Ngesonto eledlule amaphoyisa abopha indoda ebiyenga abesifazane ngokuthi ibatholela umsebenzi wasendlini ekhasini leFacebook. Indoda eboshwe ngeledlule yacushelwa umgogo amaphoyisa esebenzisa owesifazane owazenza umuntu ofuna umsebenzi kanti azombopha estobhini esingase-swimming pool eMariannridge. Okhulumela amaphoyisa KwaZulu-Natal, uCaptain Nqobile Gwala, uthe amadoda amabili aboshiwe anikelwe emaphoyiseni wummeli wawo ngoLwesithathu. “Icala labasolwa ababoshiwe lizohlanganiswa nomunye wabo, uMnuz Cassius Paul Pieterson (39), ongaphandle ngebheyili kaR1 000. Uzobuyela enkantolo yeMantshi yasePinetown ngoJulayi 13, 2020,” kusho uCaptain Gwala. Ngeledlule amaphoyisa ashaqa uPieterson kwathi amadoda amabili ayelinde ehlathini ukuwaka owayezoba wumgilwa athatha ngesivu. Amaphoyisa anikela endlini kaPieterson ethungatha ababalekile, ashaqa amakhadi asebhange, iselula nomazisi athi kuyamaniswa namacala avulwa abagilwa. Isolezwe libike kaningana ngababe ngabagilwa abebeyalelwa ukuthi behle estobhini esithile, sebelindwe yindoda ezobayisa lapho betholelwe khona umsebenzi. Le ndoda kuthiwa ibibathatha ibahambise ngendlela enqamula ehlathini. Uma sebengaphakathini ehlathini, kuthiwa ibijika ibaphange iselula ithathe isikhwama nakho konke abakuphethe bese ibayalela ukuthi bafonele umndeni bafune imali ukuze bakhululwe. Amaphoyisa axwayise abantu ukuthi baqikelele uma bezohlangana nabantu abasuke bengabazi futhi bebathembisa umsebenzi ikakhulukazi uma bexhumana ezinkundleni zokuxhumana.