Ubephawula ngemuva kwezinkulumo zokuthi abantu abanegciwane lengculazi basengcupheni ukwedlula abanye ekuhlaselweni mawala yiCovid-19. Uthe abantu abanegciwane lengculazi abasebenzisa imishanguzo yokuyithiba futhi abangenayo inkinga yamazinga aphezulu aleli gciwane egazini (viral load), abekho engcupheni yokuguliswa kakhulu yiCovid-19 uma ibangenile njengoba bekushiwo. UDkt Mahomed, oseqeqeshe onesi nodokotela welapha inqwaba yabaphila naleli gciwane iminyaka engaphezu kweyishumi, uthe abanaleli gciwane kumele baqinisekise ukuthi bayisebenzisa ngendlela imishanguzo ngalesi sikhathi seCovid-19. Uthe kukhona abantu abanaleli gciwane asebeke bangayisebenzisa imishanguzo yabo yaleli gciwane, okwenze ukuthi bangenwe nayisifo sofuba kwaholela nasekutheni balaliswe ezibhedlela. Uthe lokhu kukhombisa ngokusobala ukuthi izifo ezingosomathuba njengeTB neCovid-19 zingaba yingozi kakhulu uma umuntu eyeka ukusebenzisa imishanguzo yokuthiba igciwane lengculazi. Isishoshovu esilwela amalungelo abanegciwane lengculazi kuleli ngaphansi kweTreatment Action Campaign, u- Anele Yawa, naye usenxuse abantu bakuleli abaphila negciwane lengculazi ukuthi baqikelele ukuthi bayayisebenzisa imishanguzo ngalesi sikhathi. “Asikakwazi ukweyemanisa iCovid-19, HIV neTB, kodwa esikwaziyo wukuthi uma amasosha akho omzimba entekenteke, kuba nzima ukusinda kwicoronavirus". “Siyazi ukuthi eNingizimu Afrika bangaphezu kuka 7 million abantu abaphila negciwane lengculazi. Singasho nokuthi bako5 million abasebenzisa imishanguzo yokuthiba leli gciwane, kuthi u2 million wona kube abangakawasebenzisi ngezizathu ezahlukene". Omunye wesilisa osephile naleli gciwane lengculazi, uthe le mibiko eyemanisa igciwane lengculazi neCovid-19 ibanga okukhulu ukwesaba yize ewumuntu osebenzisa imishanguzo yokuthiba leli gciwane ngendlela yakhona. “Akekho umuntu ofuna ukufa, ikakhulukazi uma uzama konke okusemandleni ukusebenzisa imishanguzo nokuzinakekela ukuze uphile kahle,"usho kanje. Omunye futhi ophila naleli gciwane uthe: "Inkinga ngabantu abangayisebenzisi imishanguzo wukuthi yibona futhi abangazihluphi nangokufunda nokubuka izindaba. Yibona kanye futhi abagcina bejahwa abasebenzi bezempilo,ukuze basebenzise imishanguzo yabo ngendlela efanele, baze bazofunwa nasemakhaya abo,"usho kanje.  