ESIKHATHINI esizayo emva kweCovid-19, izwe lizodinga umnotho omusha okumele wesekwe ngamakhono ezobuchwepheshe obusha obuqhamuka ezikhungweni zemfundo ephakeme ezifundisa amakhono. UNgqongqoshe weMfundo ePhakeme nobuChwepheshe, uDkt Blade Nzimande, uthe lawa makhono azoqhamuka kuzo izikhungo zemfundo ephakeme ngokuthi zikhiqize izitshudeni ezizoqhamuka namasu amasha okukhulisa umnotho. UNzimande usho lokhu kade ehambele isikhungo semfundo ephakeme Umgungundlovu TVET College, ophikweni iPlessislaer kule ndawo. Ubezohlola ukuma ngomumo kwalesi sikhungo ngokubuyela kwesigaba esithile sabafundi kusona. Emva kokuthi uMengameli Cyril Ramaphosa egunyaze izwe ukuthi liwelele esigabeni sesithathu sikathaqa,  uNzimande wamemezela ukuvulwa kwezikhungo zemfundo ephakeme, kancane kancane. “Ngifuna ukuxhasa ezobuchwepheshe kumakolishi angama-TVET ngoba akekho ozihluphayo ngokuwaxhasa,” kusho yena. Uthe ubuchwepheshe buyatholakala kubafundi ngisho nasemazingeni aphansi. Uncome izikhungo zemfundo ephakeme yamakhono ngokukhiqiza izinsiza zokuvikela iCovid-19 ezifana nezifonyo, nezibulali magciwane. UNzimande ubengaqali ukuhambela izikhungo zamakhono emfundo ephakeme. Emasontweni ambalwa edlule ubehambele iTshwane University of Technology (TUT) ePitoli nakhona eyohlola isimo esifanayo. Yilapho afika khona wathi uhlabeke umxhwele ngezobuchwepheshe ezikhonjiswa izitshudeni ezifunda khona. Wancoma neqhaza lazo ekukhiqizeni izibulali magciwane ezisetshenziselwa ukungasuleleki ngeCovid-19, nokuthi lezi zibulali magciwane abafundi bakuleya nyuvesi, baphinde baphisane ngazo emphakathini oswele ePitoli namaphethelo. 