UNkk Kubayi-Ngubane uthe ubeke le mali emuva kokuthola izikhalo kubasizi bezivakashi bekhala ngobunzima besimo abaphila ngaphansi kwaso ngoba abaningi abaqashiwe yizinkampani kodwa bathola amatoho njalo uma kunezivakashi ezindaweni ezihlukene. Abasizi bezivakashi bazolekelelwa ngoxhaso yilabo abhalisiwe ngaphansi kweTourism Act. Kuzoba yilabo abangaqashiwe ngokugcwele yizinkampani abazimele nabangenazo izinkampani zabo. Uthe lolu xhaso kuzoba ngolwezinyanga ezintathu, imininingwane itholakala ku-www.tourism.gov.za Uveze nokuthi bamatasa ngezingxoxo zokuthi izindawo zokudlela zivumele abantu ukuthi bahlale phansi ngoba okwamanje zizodiliva ukudla, ezinye ziyabavumela abantu ukuthi bazokulanda. Ngaphansi kokuvulwa kwezwe ngokwesigaba sesithathu iziqiwi ezizimele zivumelekile ukuvula, kanti abasiza izivakashi, abahlela ezokuvasha nabasebenza emahhovisi ezokuvakasha, bavumelekile ukusebenza.Izindawo zokulala okubalwa namahhotela zizovunyelwa ukwamukela abahamba ngomsebenzi hhayi abangcebelekayo. Ukungcebeleka akukavumeleki okwamanje kanjalo nokugembula ema-casino nokuhlangana kwabantu abahambela ingqungquthela. Khonamanjalo uNgqongqoshe wezokuThutha kuzwelonke uMnuz Fikile Mbalula, uthe ezokuthutha sezivunyelwe ukusebenza nalezo eziya kwezinye izifundazwe. Uthe amatekisi kumele alayishe * -70% wabantu abafake izifonyo, amabhasi azogibeza * -50% kanjalo namatekisi azimele ngoba akufanele abantu bacinane. Ezokuthutha ezihamba amabanga amade kufanele zithwale abaya emngcwabeni, ababuyela lapho behlala khona akade besuke ngenxa yeCovid-19, ababuyela esikoleni nasemsebenzini nalabo akade beyokwelashwa. Izikole ezifundisa ukushayela nazo zivunyelwe ukusebenza. Izitimela ezizosebenza ezakwaMetrorail ngoJulayi 1, iGautrain isiqalile ukusebenza. Izitimela zakwaPrasa zisazopaka. Amabhanoyi azosebenza uMbalula uthe kufanele kuqiniswe kwezenhlanzeko.