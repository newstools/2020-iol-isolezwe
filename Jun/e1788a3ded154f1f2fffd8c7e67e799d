Lo wesilisa ugwetshwe ngoLwesihlanu yiNkantolo yesiFunda eNgwavuma, emuva kophenyo olunzulu lophiko lwamaphoyisa abhekele amacala odlame lwemindeni, ukuvikelwa kwezingane namacala aphathelene nokunukubezwa ngokocansi eJozini. Amaphoyisa athole ukuthi enye yamadodakazi isinengane enonyaka noyise, okuyicala alivumile enkantolo. Kuzokhumbuleka ukuthi ngoSepthemba nyakenye Isolezwe labika ngezinsolo zokuthi lo wesilisa udlwengule indodakazi eno-13, eyaqunga isibindi yabaleka, yabikela omakhelwane nezihlobo ngoba isikhathele ukuba yisigqila socansi. Elinye ilungu lomndeni laqunga isibindi layobikela osonhlalakahle bathinta amaphoyisa. Le ndodakazi yaveza ukuthi nodadewabo omdala unenkinga efanayo, kwavela nokuthi unina walezi zingane uyesaba ukuphumela obala ngoba esabela impilo yakhe namadodakazi akhe. Ethintwa unina wezingane nongeke adalulwe ukuvikela izingane, uvele wathuka woma wathula isikhashana, wathi akazi ukuthi kumele aphawule athini ngalolu daba. “Kubuhlungu ngoba izingane zami kodwa ngicela ukungaphawuli kube yinto engakhulunywa abazali emndenini. Le nto seyiwuxabanisile umndeni angazi ngingaphawula ngithini ngiyaxolisa ngeke ngikwazi ukukhuluma ngale nto,” kusho unina wamantombazane. Amalungu omphakathi akhathazeka ngesikhathi kuvela lesi sigameko kwaze kwenziwa nomkhuleko ngokuhlukunyezwa kwabesifazane nezingane kule ndawo. Ikhansela lendawo ku-ward 4 uMnuz Lucky Tembe, lithe emuva kokuphuma kwesigwebo liwuhambisile umbiko enduneni. Okhulumela amaphoyisa KwaZulu-Natal uCaptain Nqobile Gwala, usiqinisekisile lesi sigwebo. “Emuva kophenyo olunzulu inkantolo yesiFunda yaseNgwavuma imgwebe udilikajele owesilisa ngamacala okudlwengula amadodakazi amabili. Amacala uwavume wonke ngezingane,” kusho uCaptain Gwala