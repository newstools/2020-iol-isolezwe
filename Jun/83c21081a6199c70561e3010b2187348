UMENGAMELI wezwe, uMnuz Cyril Ramaphosa uthi awuphele umkhuba wokuthi abantu bawuhlabe inhlali uma behlukunyezwa yizithandwa zabo ukuze kuliwe ngempumelelo nodlame olubhekiswe kwabesifazane. URamaphosa usho lokhu kulandela ukuthi esontweni elilodwa kubulawe abesifazane abasebancane okusolwa ukuthi babulawe abebethandana nabo. Bekungakapholi maseko kubulawe owesifazane waseGoli uTshegofatso Pule obenezinyanga eziyisishiyagololunye ekhulelwe esehlakalweni okusolwa kuso abathendana naye njengoba wagcina ukubonakala ekade ethe uyovakashela yena. Izolo abantu baseDobsonville eSoweto, bethuke kwaphela nasozwaneni bezithela phezu kwesidumbu sowesifazane obeneminyaka ewu-28 ebulewe walahlwa ngaphansi kwesihlahla. Kusolwa ukuthi ubulawe kwenye indawo wase ezolahlwa kule ndawo. URamaphosa uthe selokhu izwe lingene esigabeni sesithathu sokuvalwa kwezwe, zande kakhulu izigameko zodlame olubhekiswe kwabesifazane. “Leli yisonto elimnyama esizweni sonkana. Izigilamkhuba sezingene kwelinye igiya lokuba nonya...ngeke ngempela kulunge uma kuzoqhubeka kanje,"kusho uRamaphosa. “Kuyanyanyisa ukuthi ngalesi sikhathi izwe libhekene nempi yecoronavirus, amadoda anonya athatha leli thuba lapho imithetho ithanjisiwe ekuvalweni kwezwe, ukwenza izenzo ezinyanyisayo njengokuhlasela abesifazane nezingane,"kuqhuba uMengameli. “Sisazama ukwamukela ubuhlungu bokulahlekelwa wuTshegofatso Pule, Naledi Phangindawo, Nompumelelo Tshaka nabanye abesifazane e-Eastern Cape naKwaZulu-Natal, izidumbu zabo ezitholwe zilahlwe kabuhlungu bebulawe nangesihluku". Uthe indlela laba besifazane ababulewe ngayo, ichaza ukuthi iNingizimu Afrika inamadoda angamaqaba angenabo nobuntu. Amaphoyisa aKwaZulu-Natal kuleli sonto aveze ukuthi kunesaguga sakulesi sifundazwe esidwenguliwe kwathi ingane yatholwa ibulewe ehlathini thizeni. URamaphosa uthe ngokwamaphoyisa, ezinsukwini ezimbalwa nje, senyukile isibalo sobugebengu kuleli. Kulobu bugebengu kubuye kakhulu ukubulawa kwabantu ngesihluku. Ephawula ngokufa kukaSibongiseni Gabada,36 waseKhayelitsha, otholwe ebulewe ngenyanga edlule, uRamaphosa uthe izisulu zodlame olubhekiswe kwabesifazane zizizwa zingavikelekile, nomthetho ungabavuni. Yize obethandana noGabada ezivumele yena ukuthi umbulalile, kodwa icala aliqhubekanga enkantolo ngenxa yokushoda kobufakazi. Abazithola besenkingeni yokuhlukunyezwa bangashayela lezi zinombo  08600 10111 noma bathumele myalezo bangazisho kwiCrime Line ku32211, noma basjayele iGender-Based Violence Command Centre ku0800 428 428. 