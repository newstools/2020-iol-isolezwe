UNobhala Jikelele weNumsa uMnuz Irvin Jim uthe kuyathusa ukuthi uMnyango wamaBhizinisi kaHulumeni uhoxe ezingxoweni emuva kokuzama ukuhlenga iSAA amasonto ayisithupha. “Kade sisho ukuthi akufanele iwe iSAA. Siqale ukusebenza noMnyango wamaBhizinisi kaHulumeni ukuze kuhlengwe iSAA. Asihambisani neziphakamiso zokuthi kudilizwe abasebenzi bese kudayiswa impahla yakwaSAA,” kusho uJim. Uthe okubathusile wukuthi uMnyango wamaBhizinisi kaHulumeni ubufuna ukudiliza abasebenzi abawu3 700 kwabawu-4 700 abasebenzela iSAA. “Ukungahambisani nalo mbono okusidalele amazinyo abushelelezi kuNgqongqoshe wamaBhizinisi kaHulumeni uMnuz Pravin Gordhan. Siyabona ukuthi akazimisele ukuhlenga iSAA. Ezinhlelweni zakhe uveze ukuthi iSAA izoze indize ngoJanuwari wonyaka ozayo. Asazi ukuthi abantu athi bafuna ukuthenga iSAA wobani nokuthi beza naziphi izinhlelo ngoba uGordhan akaze aphumele obala ngalaba bantu,” kusho uJim. Uthe banqume ukutshela amalungu abo okuqhubeka ezingxoxweni ngoba uMnyango bewenza sengathi usebenzisana nabo ekubeni uhlela ukuwisa iSAA. Ucele i-ANC, uhulumeni nabo bonke abakhathalele amabhizinisi kahulumeni ukuthi bakhuze uGordhan. UMnyango uthe uhoxile ezingxoxweni zokuhlenga iSAA emuva kokuthi ezinye izinhlaka zingayilandelanga imithetho yokusebenza, zikhiphe nezitatimende ezihlasela umnyango. Ubalule ukuthi iNumsa, iSouth African Cabin Crew Association (Sacca) neSAA Pilots Association (SAAPA) bezingasebenzisani nohulumeni nezinye izinyunyana, zingalweseki nohlelo lokuhlenga iSAA. “Okwenziwa yilezi zinyunyana kubeka engcupheni imisebenzi yabasebenzi abawu-1 000 newu-2 900 uma amabhanoyi esesebenza ngokugcwele. Lezi zinyunyana zeseke iSA Airlink ekutheni kungabikhona umhlangano wabakweletwa yiSAA. Izinyunyana eziseka iSA Airlink zixosha abatshalizimali ngoba bekufanele siqale uhlelo lokuhlenga iSAA,” kusho uMnyango wamaBhizinisi kaHulumeni. Uveze ukuthi ezinye izinyunyana okuyiNational Transport Movement, SA Transport Workers Union, Solidarity nabasebenzi abangenazo izinyunyana bebesebenzisana nohulumeni ezinhlelweni zokuhlenga iSAA. Ucele izinyunyana nabasebenzi ukuthi zamukele i-voluntary severance package ezobabhekelela ilandele nemithetho yabasebenzi. Uthe abasebenzi abazolahlekelwa kakhulu uma iSAA isithathwa njengenkampani engenamali.