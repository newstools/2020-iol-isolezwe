UMnyango wezeMfundo uyalele ukuthi abafundi babuyele emakhaya, eMasijabule High okulimale kuyo othisha abathathu, eMbava Primary okulimale oyedwa naseNtintisi Primary okuthiwa kulimale ababili. Kulindeleke ukuthi ngaphambi kokuqala kokufunda namuhla, othisha nabafundi balulekwe ngokwengqondo njengoba umnyango ujube ithimba elenza lowo msebenzi. Kusolwa umbango wamatekisi ngalesi sigameko njengoba umthombo weSolezwe uveze ukuthi ziningi izigameko ezenzekayo ezithinta izimpi zamatekisi endaweni. Kuvele ukuthi umshayeli oshonile oneminyaka engu-35, igama lakhe eligodliwe, bese ehlala kwenye indawo ngenxa yokuthi bekukhona abamfuna uthuli. UNgqongqoshe wezeMfundo eKZN uMnuz Kwazi Mshengu usigxekile isenzo sokuhlaselwa kothisha “Siyathemba ukuthi amaphoyisa azosebenza ngokuzikhandla abambe izigilamkhuba. Sekucacile ukuthi lesi sigameko sihlobene nodlame lwamatekisi ngoba sithole emaphoyiseni ukuthi inhloso yalokhu kudubula bekungukubulala umshayeli. Sicela noma ubani onolwazi aluyise emaphoyiseni,” kusho uMshengu. Uthe kuzoba nzima kwabanye othisha ukusebenzisa lolu hlobo lwezokuthutha ngoba bagcina sebethelwa amachaphezelo. UNgqongqoshe wezokuThutha ukuPhepha nokuXhumana koMphakathi uMnuz Bheki Ntuli, uqinisekise ukuthi izigilamkhuba zizoboshwa maduze. “Baningi abantu ababulawayo abanye balimale ngenxa yodlame lwamatekisi. Lokhu kuphazamisa ukusebenza kwezimoto ezithutha umphakathi. Sizokwenza konke okusemandleni ukubuyisela uzinzo embonini yamatekisi ukuze umphakathi uphephe,” kusho uNtuli. Sekujutshwe ithimba elizophenya izehlakalo zodlame lwamatekisi esifundazweni oluzophenya nangokubulawa kwomshayeli Okhulumela amaphoyisa KwaZulu-Natal, uColonel Thembeka Mbele, uthe amaphoyisa aseWartburg aphenya amacala okuzama ukubulala nelokubulala wathi imbangela yesigameko ibingakaziwa. UMnuz Sifiso uShangase oyiMenenja ehhovisi leSouth African National Taxi Association, uzichithile izinsolo wathi akukho ukubangwa kwemizila ngabemboni yamatekisi kulo mzila okuke kwafinyelela ezindlebeni zabo. “Noma ngingeke ngikuphikise ngokuphelele ukuthi isigameko sithinta umbango wemizila kodwa besingakaze sizwe izigameko zemibango kulo mzila ngakho sizolinda uphenyo lwamaphoyisa. Sidlulisa amazwi endunduzo emndenini womshayeli, sifisele nothisha ukululama okusheshayo,” kusho uShangase. Ngesikhathi Isolezwe lifika eMasijabule, abafundi nothisha bebebhocobele kubonakala ukuthi bathukile. Ithimba lezikhulu zomnyango ezingeni lesifunda liyalele abafundi ukuthi babuyele emakhaya babuye namuhla. UMnuz Vusi Manqele oyiPhini likaNobhala weSadtu eGreater Wartburg, obekulesi sikole, uthe bathole ukuthi othisha kule ndawo basebenza benengcindezi yokusatshiswa. “Umnyango waze wathatha isinqumo sokushintsha othisha abahlanu ezikoleni ezehlukene kule ndawo wabahambisa kwezinye izikole ngoba abanye babengasalubhadi ezikoleni besongelwa. Omunye uthisha ubesatshiswa ngoba ekhuluma isiXhosa ebizwa ngamaganyana waze wagcina eshintshiwe ukuze aphephiswe.”