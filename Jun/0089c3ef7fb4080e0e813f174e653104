UMENGAMELI Cyril Ramaphosa useyalele intsha yakuleli ukuthi ibumbane ukuze ifane naleyo yango-1976 eyalwa nobandlululo. URamaphosa ubekhuluma ngaphambi kokuthi kugujwe usuku lwenkululeko oluba khona njalo ngo-Juni 16. “Intsha yanamhlanje inabantu abaningi engabukela kuyona izinto ezakhaya. Kufanele ifunde isibonelo nasentsheni eyalwa nokufundiswa ngesiBhunu ngo-1976,” kusho uRamaphosa. Uthe ngokwenze njalo, intsha izobe yakha abantu abasha abazoba yizibonelo zakusasa. NgokukaRamaphosa, intsha kumele iphinde ifuze eyango-1980, eyalwa nohulumeni wobandlululo owagcina ngokuthi aphelelwe yisikhathi kuleli. Phezu kokuthi ziningi izinselelo intsha yakuleli ebhekene nazo, uRamaphosa uthe kuzosiza ukuthi ithole isipiliyoni emkhakheni ozokwazi ukuthi uyinikeze amathuba emisebenzi. Unxuse abantu abasha besilisa ukuthi bapheze ekuhlukumezeni abantu besifazane ngendlela eyisihluku nobulwane, kunalokho babe yingxenye yokulwa nalesi sihlava. “Abantu besifazane abasaphephile emakhaya abo. Ngenxa yalesi sizathu uhulumeni sewandise izinkantolo ezizobhekana namacala okuhlukunyezwa ngokocansi kwabantu besifazane,” usho kanje uRamaphosa. Uthe kuyimanje izwe libhene nenkinga yeCovid-19 lapho abantu beqhubeka nokubulawa yilesi sifo. Mayelana nobandlululo kuleli, uthe ukubulawa kukaMnuz George Floyd e-United States of America, kugqugquzele elakuleli ukuthi lilwe nobandlululo. “Lokhu kumele kuqhubeke. Ngishayela ihlombe nabantu abasha abakhulumayo ezikoleni ngobandlululo,” usho njalo. Uthe iCovid-19 iphoqe ukuthi kuguqukelwe ezindleleni ezintsha zokuphila nokwakha kabusha umnotho ngokubambisana nosomabhizinisi abazimele. Ngokuka Ramaphosa, imali eyakhishwa uhulumeni enguR500billion, ikwazile ukusiza umphakathi wakuleli oshayekile ngokungasebenzi nokulahlekelwa yimisebenzi kulesi sikhathi esinzima seCovid-19.   