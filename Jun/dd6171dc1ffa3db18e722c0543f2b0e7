Ukuvakashelwe kweziboshwa kuvalwe ezinyangeni ezintathu ezedlule ngesikhathi leli lizwe lisengaphansi kwesigaba sesihlanu sokuvalwa kwezwe. I-SA Prisoners' Organisation for Human Rights (Sapohr) ithe iziboshwa zisale zidangene ngesikhathi uRamaphosa kuleli sonto engayiphathi eyokuthi kuxegiswe imithetho nasemajele ngokuthi kubuyiselwe ukuvakashelwa kweziboshwa. UBhudu uthe ubhalele uRamaphosa noNgqongqoshe woMnyango wezoBulungiswa nezokuHlunyeleliswa kweziMilo, uMnuz Ronald Lamola ebacela ukuthi basho ukuthi ukuvakashelwa kweziboshwa kuzobuyiselwa nini. Uthe le ncwadi wayibhala ngaphambi kukaJune 17 kodwa kuze kube manje akukho mpendulo asayitholile. “Kusukela ngoMsombuluko iSapohr izithola ingenayo enye indlela ngaphandle kokuthi iyalele iziboshwa ukuthi ziyishaye indiva imigomo yasemajele. Lokhu kuzohlanganisa ukuthi iziboshwa zenqabe ukwenza imisebenzi yasemajele, zikhumule zibe nqunu, zenqabe ukudla, zenqabe ukubalwa nokunye njengengxenye yokubhikisha,"kusho uBhudu. Kodwa okhulumela uMnyango wezokuHlunyeleliswa kweziMilo kuleli, uMnuz Singabakho Nxumalo ukugcizelelile ukuthi ukuvakashelwa kweziboshwa yinto esazoqhubeka yenzeke ngenhloso yokuvimba ukubhebhetheka kweCovid-19 emajele. UBhudu uthe uRamaphosa kumele engabe uyaqonda ukuthi ukuvakashelwa kweziboshwa kuyingxenye yokuhlumelelisa izimilo kwababoshiwe. Uthe okumele engabe kuyenziwa kuphela, ukuthi kulawulwe ngendlela ethile ukuvakashelwa kweziboshwa, hhayi ukuthi kuvalwe. Uqhube wathi njengoba amajele enezigaba, kumele okungenani kube nezigceme zasejele ezivakashelwayo njengoMedium A lapho kugcinwe khona abasuke besalinde ukuqulwa kwamacala abo. Uthw kulesi sigceme vele izivakashi zehlukaniswa yiwindi nosuke evakashile. Uthe akukho Covid-19 angakwazi ukudlula engilazini yewindi. UNxumalo uthe njengamanje iziboshwa zithembele ekuxhumaneni nezihlobo nemindeni ngocingo . Uthe ukuvalwa kwezivakashi sekusize kakhulu ukuvimbela ukungena kwezidakamizwa emajele. “Imindeni isikhuthaziwe ukuthi ifakele iziboshwa imali emabhange uma kungenzeka zidinge ukuthenga okuthile emaTuck shop,"kusho uNxumalo. Uthe ukwenza le mibhikisho kuzoba wubudedengu obukhulu obungaba yingozi. Okhulumela uMengameli Ramaphosa, uNksz Khusela Diko uthe: “UMnyango wezokuHlunyeleliswa kweziMilo yiwona ozophendula ngalokhu". 