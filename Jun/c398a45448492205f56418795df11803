KUZOPHINDE kusinde kwehlela kubanikazi bezimoto bakuleli njengoba intengo kaphetroli izophinde inyuke ngesonto elizayo. Lokhu kwenyuka nakho kuzofana nokwakamuva nje njengoba kuzoncinza kuzwele kwazise uzokwenyuka ngoR1.73 ngoLwesithathu ngoJulayi 1. Udizili wona kulindeleke ukuthi wenyuke ngoR1.74 kuthi upharafini wona wenyuke ngoR2.14. Ngokwenhlangano i-Automobile Association, ukwenyuka ngale ndlela kukaphetroli kusho ukuthi ilitha selizobiza uR15.13. Lokhu kusho ukuthi abantu bakuleli bazokhokha imali ewu-R52 kuya kuR130 okwengeziwe kuye ngokuthi umuntu uhamba ngemoto enethangi elingakanani. Yize amandla erandi ebe nomthelela kulokhu, kodwa lokhu kubukeka kungahambisani nentengo kawoyela nayo ethe ukuphakama njengamanje ngenxa yokuthi amazwe amaningi asesigabeni sokuxegisa eminye imithetho ngenxa yecoronavirus. "Indlela intengo kawoyela ekhuphuke ngayo, ithe ayifane nokwehla kwayo okubonakale ngoMashi nonyaka,"kusho isitatimende sakwaAA. 