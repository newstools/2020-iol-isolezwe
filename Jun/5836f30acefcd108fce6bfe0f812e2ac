UNGQONGQOSHE wezeMpilo kuleli, uDkt Zweli Mkhize uthe ngeke banikele ngabasebenzi babo ukuthi bahaqwe yigciwane icorona. Uthe njengabasebenzi bezempilo, bafana namasosha asekhaleni lokulwa impi. Uthe bazokwenza konke okusemandleni abo ukunikezela abasebenzi ngezinsiza zokuzivikela kwiCovid-19. “Sesixhumane nezinyunyana ngokumele kwenzeke,” kusho uMkhize obehambele eMthatha, e-Eastern Cape eyohlola ukuqhubeka kokusuleleka ngeCovid-19 kwabantu kulesiya sifundazwe. Uthe ufisa ukukucacisa ukuthi sisazokuba sibi kakhulu isimo ngokusuleleka kwabantu ngaleli gciwane ezweni. Uthe kubalulekile ukuqeqeshwa kwabasebenzi bezempilo ngoba yibona abahlale besiza umphakathi. Ngenkathi kushaywa umthetho kathaqa ezweni, uthe abekho abantu abebekade sebeshonile ngaleso sikhathi njengoba isibalo sokufa kwabantu sesinyuke ngalolu hlobo. Ukugcizelele ukusebenzisa izinsiza zokuzivikela nokusuleleka kweCovid-19, njengokusetshenziswa kwezifonyo, ukuwashwa kwezandla nokusebenzisa isibulali magciwane ukunqanda ukusabalala kwaleli gciwane. Uthe isizathu sokuthi kube nothaqa ezweni, kwakuhloswe ngakho ukwandiswa kwesibalo sabasebenzi bezempilo. “Isibalo sabantu abasulelekayo lapha siyakhuphuka. Lokhu sizokubona kwenzeka ezimbonini nasemingcwabeni,” kuchaza yena. Ukuhlala ekhaya ungayi emsebenzini, uthe yisu elihle kunokusuleleka kwabantu abaningi. Uthe kumele wonke umsebenzi kahulumeni asamukele isimemezelo sikaMengameli Cyril Ramaphosa, sokuthi bonke ongqongqoshe namaphini abo kumele babonakale emiphakathnii belwa neCovid-19. Ngokusho kwakhe, kuyakhathaza ukuthi izinombolo zabasulelekayo e-Eastern Cape, zedlula esabantu baseGauteng, ekubeni iGauteng inabantu abaningi ukudlula i-Eastern Cape. NgokukaMlkhize, akumele kushaywe sengathi ezinye izifo sezaphela njengoba sekwaba nobhubhane lwe-Covid-19. Ukuvumile ukuthi zikhona izinselelo zokuhlolelwa kwabantu ngeCovid-19 Ngokwakhe, namhlanje kuleli, bese kuhlolwe abantu abayisigidi.