ABADLALI ababili beKaizer Chiefs, kutholakale ukuthi sebehaqwe yicoronavirus ngemuva kokuthi leli qembu liqale ukuhlolela abadlali balo leli gciwane. Lokhu kuvezwe yileli qembu kwi website yalo namhlanje ntambama. NgoLwesihlanu leli qembu liqale ukuhlola abadlali balo njengengxenye yokulungiselela ukuqala ukuzilolonga njengoba sekuvumelekile kulesi sigaba sokuvalwa kwezwe. Kuhlolwe abantu abawu-70 okuhlanganisa abadlali nabenza eminye imisebenzi kuleli qembu. Laba badlali ababili abangeke badalulwe, kuvele lapho ukuthi sebehaqwe yileli gciwane. Esitatimendeni esikhishwe yileli qembu, siveze ukuthi bonke abantu abake basondelana nalaba badlali bazohlolwa. Abadlali abahaqekile bazogonqa izinsuku eziwu-14, bese bephinde behlolwa futhi.Uma sebengenalo leli gciwane bayobe sebevunyelwa ukuthi bahlangane nabanye abadlali. Kuvela laba badlali nje ezinsukwini ezedlule iBloemfontein Celtic imemezele ukuthi umdlali wayo wasesiswini uGiven Mashikinya naye usehaqwe yileli gciwane. NakwiStellenbosch FC kube khona umdlalo ohaqekayo. Phambilini neOrland Pirates yamemezela ukuthi umdlali wayo uBen Motshwari waba owokuqala emaqenjini ePSL ukumenyezelwa ukuthi uhaqwe yileli gciwane. Kodwa usesindile njengoba esebuye wahlolwa langatholakala leli gciwane. 