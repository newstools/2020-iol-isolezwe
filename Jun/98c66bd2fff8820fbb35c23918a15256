Zine izikole zaKwaZulu-Natal esezivalile yize zivule ngoMsombuluko ngenxa yothisha okulokhu kuvela ukuthi sebeneCovid-19. Izolo uMnyango wezeMpilo uhlole abafundi baseDeccan Primary, wahlola othisha, abasebenzi, abenza umsebenzi wokuhlanza isikole nabangaphansi kwesigungu esilawula isikole iSGB. Usihlalo weSGB, uMnuz Rumen Maistry uthe abazali bayalelwe ukuthi babhekisise izingane zabo, uma kukhona abangakuboni kahle basheshe bathinte uMnyango wezeMpilo. UMaistry uthe lo thisha ofundisa uGrade 7 waqala ukufika kulesi sikole ngesonto eledlule kanti ufundise abafundi abangu-79 kulesi sikhathi. â€œLo thisha ubeyilandela yonke imigomo. Ubesigqokile isifonyo usuku lonke, izinga lokushisa komzimba wakhe belibhekiwe ngaphambi kokuthi angene esikoleni, beliphinde libhekwe futhi ngesikhathi kuqhubeka usuku. Uqale ukuthi izinga lakhe lokushisa likhuphuke ngoMsombuluko esesekhaya ntambama. Ube eseya kudokotela obe esemhlolela iCovid-19,"kusho uMainstry. Uthe imiphumela uyithole ngoLwesibili ebusuku wabe esazisa isikole ukuthi unaleli gciwane. Lesi sikole sibe sasazisa uMnyango wezeMpilo ngalokhu, kwalandelwa yonke imigudu elandelwayo uma sekuvele ukuthi kukhona osenaleli gciwane. NgokoMnyango wezeMfundo KwaZulu-Natal, izikole okuvele ukuthi sezithintwe yileli gciwane, zifuthiwe ngezibulali magciwane ukuqikelela ukuthi uma sekubuyelwa kufundwa, wonke umuntu uzophepha. "Sisebenza ngokubambisana noMnyango wezeMpilo ukuqinisekisa ukuthi izikole ezithintekayo zenza konke ukuqinisekisa ukuphepha kwawo wonke umuntu,"kusho okhulumela uMnyango wezeMfundo KwaZulu-Natal, uMnuz Kwazi Mthethwa. 