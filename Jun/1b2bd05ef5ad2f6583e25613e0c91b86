UMREPHA wakuleli, uThulani "Pitch Black Afro" ,Ngcobo, utholwe enecala lokubulala engaqondile owayengumkakhe, uCatherine Modisane. UPitch Black Afro, wodumo lwengoma ethi Mantofontofo, ulahlwe yileli cala eNkantolo eNkulu iSouth Gauteng High izolo. Nakuba kunjalo kodwa ukhishwe phambili ecaleni lokudukisa ingalo yomthetho. Okuqaphekile ngalolu suku ukungabonakali nangokhalo kukanina kammangalelwa ekubeni ubelokhu efika ngesikhathi kuqhubeka ukuthethwa kwecala. NgoDisemba 31, 2018, uPitch Black Afro nomufi, baba nokugejana ngenkulumo emuva kokuphuza nabangani. Ekubuyeni kwakhe endaweni ababehlala kuyo eYeoville, umufi waqhumisa ngempama lo mrepha, naye owaziphindiselela. UPitch Black Afro wagcina esedudula umufi kabuhlungu waze wangqubuzeka ngekhanda.   Kuleli cala, uPitch Black Afro abesegqigqe kulo iminyaka emibili, iJudge uJ du Plessis, lithe okwenze lo mrepha walahlwa yicala ukuthi ukhombise ukuba wufakazi obuthakathaka ngesikhathi esaphekwa ngemibuzo. "UMbuso awukuthandabuzi ukuthi umsolwa wayekuhlelile ukubulala umufi. Bobabili babephuzile, waziphindisela ngendlela enodlame.  Kwacaca bha embikweni wokuhlolwa kwesidumbu ukuthi umufi wabulawa ukulinyazwa ngento engekho bukhali ekhanda." Ijaji lithe abukho ubufakazi bokuthi umufi wayekuhlosile ukuhlasela lomculi. Uthe nokuphika kwakhe ukuthi wamshaya umufi nakho kukhombise ukuthi ngeke akholakala. Yize ijaji likhulume kanje kodwa uPitch Black Afro ubesamile ekutheni yena umsulwa. Uzokwazi namhlanje lo mrepha ukuthi uzobhadla iminyaka emingaki ejele ngaleli cala. Yize ijaji likhulume kanje kodwa uPitch Black Afro ubesamile ekutheni umsulwa futhi uyasukelwa.