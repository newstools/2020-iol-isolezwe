INTSHA yebandla lamaRoma aKhatholika KwaSanti eMariannhill, isiqhamuke nohlelo oselukhombise isasasa lokuqopha ama video enkonzo yeMisa eliphelele elizokwazi ukubukwa ngabantu abangakwazi ukufinyelela ezinkonzweni ngamasonto, kulandela izinselelelo eziqhamuke neCovid-19 kuleli ezithinta nokukhonza emabandleni. UMnuz Sbonelo Myeni okunguyena oqondisa lolu hlelo lokuqopha amaMisa kuleli bandla, uthe bafikelwe yilo mqondo emva kokuthi bebonile ukuthi kunabantu abadala abangakwazi ukufinyelela ezinkonzweni ngamaSonto ngenxa yokuthi abasakwazi ukuhamba. “Esinye isizathu kube wukuthi imisa ebandleni lethu lethanyelwa abantu abangu-800 kuya ku-1 000 ngeSonto,” kusho uMyeni. Uthe uma uqhathanisa abantu abangu-50 abagunyazwe ukwethamela inkonzo ngokohlelo lwesimemezelo sikahulumeni esigabeni sesithathu sokuxegiswa kwemithetho yezwe, baningi abantu abasala ngaphandle abangakwazi ukwethamela iMisa ebandleni labo. “Ngokujwayelekile iMisa ebandleni lethu lenziwa ngamaSonto kuphela, kodwa manje seliyenziwa nangoLwesine ukwenzela labo abangakwazi ukuphumelela ngeSonto,” kusho yena. Uthe yingoLwesine lapho bethola khona ukuqopha ama video eMisa abawasabalalisa ku Youtube, Facebook nakwezinye izinkundla zokuxhumana ukuze abazalwane bakwazi ukuwabuka, abanye babo abangakwazanga ukuthamela ezinye izinkonzo zeMisa bagcine sebelapheka nasemiphefumulweni yabo.