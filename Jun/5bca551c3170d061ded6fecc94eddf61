UMENGAMELI Cyril Ramaphosa uthe ufuna ukubona intsha yakuleli iyisizinda esizokhiqiza izimpahla ezenziwe kuleli ukuze iqhaza layo libonakale ekwakhiweni komnotho wakuleli noma ngabe igciwane lecorona seliphelile. URamaphosa ubekhuluma nentsha ngalolu suku lokugubha intsha neqhaza elabanjwa yintsha yango-1976 eyalwa nobandlululo olwaholela ekufeni kwenqwaba yabantu abasha. “Ngifuna ukubona intsha enezimpande ekukwazini ukuziphatha neyaziyo ukuthi izwe lidingani,” kusho uRamaphosa. Ngokwakhe, kudingeka intsha ezoqala imikhankaso ezokulwa nobuphofu, ukucwasana ngokobuzwe, ilwe nanokuhlukunyezwa kwabantu. “Kufuneka intsha ezokwazi ukwamukela abantu abathandana nobulili obufana nobabo, bazizwe beyingxenye yakuleli,” kusho yena. Ugcizelele ezobuciko, wathi akumele kuze kube wukuthi izinto ezintsha ziqhamuka eHollywood noma eBollywood, kodwa ezobuciko kuleli kumele ziqhamuke nezindlela ezizoyisa izwe phambili. “Impilo izoqhubeka emuva kweCovid-19. Kumele intsha ibe ngabanikazi bamabhizinisi amasha kwezobuchwepheshe nasemikhakheni yezobuciko,” echaza. Uthe uhulumeni uzoweseka amabhizinisi abantu abasha abakhombisa intshisekelo nesibindi sokuqala amabhizinisi ayo. “Sizokuba nezindlela zokuxhasa intsha ezobeka elakuleli ezingeni lomhlaba,” usho njalo. Wenze isibonelo ngabanye abantu abasha asebesungule amabhizinisi akhiqiza impahla yakuleli yokwakha izifonyo uhulumeni asekwazi ukubaxhasa ngoba bekhombisa ukuzimisela ngabakwenzayo. Ngokwenzenjalo, uthe osomabhizinisi laba sebekwazile nokudala amathuba emisebenzi ngokuthi baqashe abanye abantu. 