Bakhale ngokuxhashazwa wuMasipala weTheku, base beteleka ngoLwesithathu. Bathi umasipala wathembisa ukubaqasha ngokugcwele kanti uyabakhohlisa, kuthiwa sekuqashwe abantu bangaphandle kwaseMlaza. Omunye wabasebenzi uMnuz Gwajo Hadebe uthe bazimisele ngokulwa kuze kunqamuke izandla uma umasipala ungabaqashi, ngoba usubaxhaphazile ubenza itoho isikhathi eside maqede kwaqashwa abanye. “Sasayina inkontileka yezinyanga ezintathu noMasipala weTheku sisebenza khona. Ithe uma iphela yavuselelwa sanikwa izinyanga ezintathu futhi, sathenjiswa ukuthi sizoqashwa ngokugcwele uma sekuphele inkontileka. Inkinga iqale uma sekumele siqashwe ngokugcwele, umasipala wavele wasishiya ngaphandle maqede walanda abantu bakwezinye izindawo. Uma sicela ukukhuluma nabo, bayasibalekela. Sithe ngoba benza kanje, akukho muntu ozosebenza eMlaza kube kudlalwe ngathi,” kusho uHadebe. Bangu-75 abasebenzi okuthiwa bashiywe ngaphandle, bathi bazokwenza isiqiniseko sokuthi akunyakazi lutho ekuqoqweni kukadoti uma bengakaqashwa bona. Bathi bathenjiswa wuNdunankulu, uMnuz Sihle Zikalala ngesikhathi enomhlangano nabo, wathi isimo sokusebenza kwabo bazosiqondisa uma sekudlule izinkinga ezikhona ophikweni lokuqoqwa kukadoti eMlaza. UNobhala wenyunyana iSamwu, esifundeni iTheku, uMnuz Xolani Dube, uthe kungukuxhaphaza abasebenzi lokhu okwenziwa wuMasipala weTheku. “NgoMsombuluko (kusasa) sihlele umhlangano nemenenja yeTheku ukuxazulula le nkinga. Sizamile nokuthola iMeya yeTheku kodwa ikhale ngokuba matasa kodwa sizimisele ukuhlangana nayo. “Umthetho awuvumi ukuthi umuntu abe yitoho ngaphezu kwezinyanga ezintathu. Uma kungukuthi awukho umsebenzi abazobanika wona bekungamele kube khona abantu ababaqashayo,” kusho uDube. Okhulumela uMasipala weTheku, uMnuz Msawakhe Mayisela, uthe: “Bakhona abasebenzi abangu-300 asebeqashiwe kodwa sizozibheka zonke izinkinga ezithinta ukuqoqwa kukadoti nokuqashwa kwabantu eMlaza.”