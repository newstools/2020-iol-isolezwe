Siyibonile indlela yokufunda kusetshenziswa ubuchwepheshe iletha ukuphuthuma koguquko ezindleleni zethu zokufunda nokufundisa. Iqhaza likathisha liguqukile ekubeni “umuntu omi phambi kwabafundi” laya “kumuntu omi eceleni kwabafundi obalekelelayo”. Lo mbono uhlose ukuhlela indlela i-UKZN ebheka ngayo udaba lwezokufunda kusetshenziswa ubuchwepheshe uma kubhekwa izinhlosomasu zayo ezimbili: ukufundisa nocwaningo. Lolu hlelo lwe-UKZN luqale eminyakeni engu-10 edlule lapho bekunokwamukelwa kwalo okuzigabagaba ezitshudenini nakubasebenzi. Ngaphezu kokulwamukela lolu hlelo, abasebenzi nezitshudeni bazijwayeze nokusebenzisa i-moodle nezinye izinsiza zobuchwepheshe bokufunda. Uhlelo lwe-UKZN lwezokufunda nokufundisa kusetshenziswa ubuchwepheshe lususelwe kwinqubomgomo yenyuvesi yezokufunda nokufundisa egxile ekubekeni umfundi esiyingini sakho konke ukufunda okwenzekayo. Njengokucaphuna kwayo kuJean Piaget, inqubomgomo yase-UKZN yezokufunda nokufundisa igcizelela: Isitshudeni ngumuntu ohlukile kwabanye. Ukubaluleka kwalapho isitshudeni sidabuka khona. Ukugqugquzeleka ngokufunda kusukela ekuphothuleni ngempumelelo umsebenzi oyinselelo osuke unikezwe isitshudeni. Lezi zindlela sezibe yizinsika zempokophelo ye-UKZN yokuba isikhungo esihamba phambili sezokufunda ngokobu-Afrika. Esikhathini esiyizinyanga ezintathu umkhakha wezemfundo emhlabeni jikelele nasezweni lonke uzisungule kabusha. Konke lokhu kwenziwe ngezinhloso ezinhle. Ekugcineni izitshudeni sezingabakhiqizi bolwazi. Izitshudeni ziphambili ezinkulumeni-mpikiswano, ekuhlaziyeni nasekuhloleni kabanzi ezikufundiswayo, indlela ezikufundiswa ngayo nokungumsebenzi wazo kwezokufunda nokufundiswa kwazo. Ukufunda kusetshenziswa ubuchwepheshe sekugqamise i-UKZN kulo mkhakha wezemfundo ephakeme emhlabeni jikelele nakuzwelonke. Lokhu sikwenze ngesikhathi sisebenzisa izindlela eziphambili zokusebenza zomhlaba jikelele zihlanganiswe nezikazwelonke saqala kabusha ukusebenzisa ukufunda nokufundisa sisebenzisa ubuchwepheshe ekuqaleni kokumenyezelwa kobhubhane lweCovid-19. Uhlelo lwezokufunda nokufundisa luqhakambisa futhi lugxile ezindleleni zokufundisa ezisebenzisa ubuchwepheshe ukuze kuqinisekiswe ukulondolozwa kokukhiqizwa kolwazi kusetshenziswa izindlela ezisezingeni eliphezulu. Abasebenzi njengababambe iqhaza elikhulu ekuholweni kwalo mkhankaso baphuthuma baqala ukwenza amalungiselelo emva kwamasonto amabili kumenyezelwe ukuqala kokusebenza kwalolu hlelo lwezokufunda nokufundisa ngaphansi kwesiqubulo esithi “Akusali sitshudeni emuva”. Lokhu akukhethi luhlanga, ubulili, isiko indawo yokuhlala nokunye okuthintekayo. Lo mkhankaso uveze ukubambisana nobumbano oluyisimanga njengoba kusetshenziswe amakhono namava anhlobonhlobo ukuze kuqinisekiswe ukuthi akukho msebenzi noma isitshudeni esisala ngemuva. Lolu bumbano olubonakale enyuvesi belusezingeni eliphezulu esikhungweni nakho okuqale eminyakeni eyishumi edlule. Ihhovisi lenyuvesi lezokufunda nokufundisa ngaphansi kwesandla sikaSolwazi Sandile Songca, oyiPhini lo Mphathi wenyuvesi lisebenze ngokuzikhandla futhi nokubambisana nekomidi labaphathi abakhulu besikhundla, izigele namanye amakomidi athintekayo ukuze kufezeke izinhloso ezibekiwe zokulungiselela izinhlelo ezisezingeni lomhlaba zezitshudeni nabasebenzi. Abasebenzi benyuvesi abafundisayo nabaseka ezokufunda bakhombise isasasa lokuqeqeshwa, okubonakale ngezibalo eziphezulu zababambe iqhaza. Izitshudeni zibambe iqhaza ezinhlelweni zokuhlola ukusebenza kwale ndlela yokufunda ukuze kuqinisekiswe ukuthi izinselelo zikuphi futhi zilungiswe ngokufanele yinyuvesi. Izifundo eziningi zokuhlinzeka abasebenzi ngamakhono ezobuchwepheshe zazigcwele zichichima abasebenzi ababemagange bezibhalisela ukuze bathole ukuqeqeshwa - okuyinkomba enye yokuzibophezela kwabasebenzi ekuhlinzekeni ngemfundo esezingeni eliphezulu emaqoqweni ezitshudeni zethu ezizimisele. Ngiqhakambisa elamaqoqo ngoba ngifuna ukukhombisa ukuthi e-UKZN kunengxube yabafundi abanezidingo ezihlukene. Ngokuhambelana nokuqeqeshwa kwabasebenzi kwathathwa izinqumo eziwumthetho mayelana nokubuyekezwa kwezindlela zokufunda nokufundisa, izinsuku zokuqala kokusebenza kwezinhlelo, izindlela zokuhlola izitshudeni, ukufinyelela kwezitshudeni ezidingweni zazo zokufunda nokunye. Uhlelo oluno thile, olunozinzo noluhlabahlosile lwase-UKZN i-University Technology Enhanced Learning (UTEL) lulethe izinhlelo zokufunda nokufundisa kusetshenziswa ubuchwepheshe. Lokhu kusebenza ngokubambisana phakathi kweHhovisi LeNyuvesi Lezokufunda NokuFundisa (UTLO) nophiko LwezokuHlinzekwa Kwezidingo ZezobuChwepheshe (ICS) okuqale kudala kungakafiki nobhubhane kukhuphule izinga leNyuvesi lokusebenzisa ubuchwepheshe. I-UTEL yasungulelwa ukuhlinzeka isizinda sezinsiza ezinothile zobuchwepheshe kwezokufunda nokufundisa nezindlela zokufundisa ezintsha, ukusetshenziswa kwe-eLearning, ukufunda kusetshenziswa ubuchwepheshe, ukufunda okungxube nohlelo lokufunda ngendlela ehlukile kwejwayelekile. Konke kwasekuhlelekile cishe eminyakeni eyishumi edlule. Amagumbi enyuvesi okuqopha alungiswe kabusha alekelela ukufundisa kusetshenziswa ubuchwepheshe ngokusezingeni eliphezulu. Abasebenzi banezinsiza ezihlelwe kahle zokufunda kusetshenziswa ubuchwepheshe. Lokhu kukhuphule izinga lokufunda nokufundisa kusetshenziswa ubuchwepheshe. Uhlelo lwase-UKZN lokufundisa kusetshenziswa ubuchwepheshe kuhlinzeka izitshudeni, “ngamandla okulawula ukufinyeleleka, ukukhiqizwa nokwabelana ngolwazi. “Lokhu kunika izitshudeni nabasebenzi amandla okuthola izindlela zokusebebenzisa lokhu kulawula okwenziwe ukuze kuthuthuke intshisekelo yabo nokubaluleka kokufundwayo.” (Teachonline.ca: 2018). I-UKZN ilindele ukuvuna izithelo zokufunda kusetshenziswa ubuchwepheshe ngokuqhubeka kwabasebenzi nezitshudeni bejwayela ukusebenzisa lezi zinsiza zokufunda nokufundisa. Abasebenzi banikwa amakhono okusebenzisa uhlelo olukhona lokufunda kusetshenziswa ubuchwepheshe besimanjemanje ukuze kuhlinzekwe izitshudeni ngokufunda okusezingeni nokufanele. Amathuba okusebenzisa ubuchwepheshe mahle kakhulu. Ekuqaleni ezinye izitshudeni zingazithola zimanqika futhi zingakhululekile. Kodwa uma sibuyela emuva ekuqaleni kokusebenza kohlelo lweBraille ngo-1824 ngu-Louis Braille sibona lapho ukuthi izakhamuzi eziningi zingafinyelela kanjani ekufundeni. Okukhulu ukuthi sizovala igebe phakathi kwabanotho nabangenalutho. Lokhu kuyindlela yokucabanga ehola iningi lethu. Uma unezinselelo ngokufinyelela ezinsizeni zobuchwepheshe noma ungakaze uxhumane nenyuvesi kusuka ekuqaleni kwemvalelandlini - sicela ukukusiza! Inyuvesi ineqembu elihlinzekelwe ukukulekelela. Sicela usitshele ngokutholile kulolu hlelo ngokusithumelela le mininingwane elandelayo: * Igama lakho * Inombolo yakho yomfundi * Inombolo yakho kamakhalekhukhwini * I-imeyili yakho * Ikheli lakho lalapho uhlala khona manje * Imininingwane ye-GPS lapho ikhaya lakho likhona. Thumela izimpendulo zakho e-UKZN kulemininingwane elandelayo: * I-imeyili: data@ukzn.ac.za * Inombolo yeSMS : 073 529 0192 * USolwazi Nirmala Gopal uyisishoshovu esiyisifundiswa sezamalungelo abantu futhi akahambisani nayo yonke indlela yokuziphatha enokucindezela nokucwasa.