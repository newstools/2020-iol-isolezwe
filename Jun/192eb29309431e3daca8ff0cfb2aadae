Le nkampani enkulu enamagatsha naphesheya, ikhiqiza i-acid kule ngxenye okushe kuyona. Kuthiwa kusize izicishamlilo zale nkampani nezikaMasipala uMhlathuze ukunqanda ukuthi umlilo ungabhebhetheki kakhulu. Yize ungakaziwa umonakalo odalekile ngokusha kule nkampani, kuthiwa kungenzeka ukuthi kudle izigidi ukulungisa imishini. UMnuz Musa Xulu oyiGeneral Manager of Logistics, Shipping and Material Handling, uthe basizwe yizinkampani eziseduze ukucisha umlilo. Uthe abekho abasebenzi abalimele noma abebekade besendaweni yesigameko. “Isigameko sokusha ngeke sibe nomthelela emsebenzini wethu wokukhiqiza nokudayisela amakhasimende ethu. Sifuna ukugcizelela ukuthi inkampani ithathe zonke izindlela zokuqinisekisa ukuphepha futhi sisaphenya ukuze lesi sigameko singaphinde senzeke,” kusho uXulu. Kuthiwa umlilo uqale ngezithuba zabo-1.30 emini kwi-sulphur conveyor. Kuvela ukuthi umlilo uze wacishwa ngezithuba zabo-3 ntambama kanti intuthu ebivimbanisile iphazamise nengxenye yechweba.