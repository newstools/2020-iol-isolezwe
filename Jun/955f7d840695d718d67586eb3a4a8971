Kuthiwa ingwazi ihlasele uNkk Rosemary Mazibuko ekwakhe ngeSonto, yafike yambhokoda ngommese yamshiya ezitshela ukuthi useshonile. Uphuthunyiswe esibhedlela kukubi wafike washonela khona. Umthombo weSolezwe uveze ukuthi umsolwa (28) nomufi bahilizisene. “Umfana wakamakhelwane usole ugogo (umufi) ukuthi wakhe endaweni yakhe. Bekubangwa indaba yendawo nje kwaba ukufa komuntu njalo,” kutho umthombo. Isolezwe lithole ukuthi baningi omakhelwane abangezwani kubangwa imingcele ukuthi igcinaphi kwezinye izindawo zaseLamontville. Okhulumela amaphoyisa KwaZulu-Natal, uColonel Thembeka Mbele, uthe kuphenywa icala lokubulala. Kwesinye isehlakalo kugwazwe izithandani esezikhulile zafa maqede zathungelwa ngomlilo eZinqoleni, KwaNyuswa. Kubulawe uMnuz John Dodo Cele (62) noNksz Ntombiyoxolo Nkomo (60). UColonel Mbele uthe kusolwa ukuthi ngeSonto ebusuku izithandani zingenelwe abantu abaziwayo emzini wazo. Uthe abasolwa bahudulele ngaphandle izithandani base bezigwaza amanxeba amaningi. “Kushiswe nomuzi wazo ngabantu ababe sebebaleka. Kuthintwe amaphoyisa aseZinqoleni afice izidumbu ezimbili zishe zangqongqa,” kusho uColonel Mbele. Uthe: “Kuboshwe abasolwa ababili abaneminyaka ewu-25 no-32 KwaNyuswa. Kulindeleke bavele enkantolo ngamacala okubulala nokushisa. Kulindeleke ukuthi kuboshwe nabanye abantu njengoba kuqhubeka uphenyo,” kusho uColonel Mbele.