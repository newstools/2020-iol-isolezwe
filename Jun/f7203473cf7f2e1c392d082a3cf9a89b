UMnuz Thulani Mkhize (41), obengumabhalane esikoleni samabanga aphansi KwaMashu, isidumbu sakhe sitholwe sigwaziwe ngoLwesihlanu olwedlule. Kuthiwa wayeya esikoleni ngesikhathi ehlaselwa ephucwa i-laptop ne-tablet. Abasolwa ababili kuthiwa baboshwe besaziphethe lezi zinto izolo. Okhulumela amaphoyisa uColonel Thembeka Mbele uthe: “Isidumbu sikamufi sitholwe ephaseji emgwaqweni uLinda Nzama ngaseduze kwenkundla yezemidlalo KwaMashu. Kwatholakala ukuthi bathathe i-laptop ne-tablet kumufi bamgwaza. Abasolwa baboshwe emuva kophenyo. Batholakala kwa-C noD KwaMashu. Batholwe bephethe izinto ezathathwa kumufi. Baneminyaka engu-20 no-21, bazovela enkantolo yaseNtuzuma kusasa (namhlanje).” Umndeni kamufi awutholakalanga izolo.