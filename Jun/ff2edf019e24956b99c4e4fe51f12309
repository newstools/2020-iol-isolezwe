UNGQONGQOSHE wezeMfundo kuzwelonke uNkk Angie Motshekga uthi zikulungele ukuvulwa izikole eziningi ngoMsombuluko ezifundazweni iGauteng neWestern Cape. Ekhuluma nesiteshi sezindaba i-eNCA, ngeSonto ekuseni uMotshekha uthe kunezikole ebezivuliwe okutholwe abane-Covid-19 kuzo eWestern Cape ngakho ngeke zivulwe kusasa njengoba zisavaliwe. "U-100% wezikole zabo bezikulungele ukuvula, kodwa ngenxa yezinkinga eziqhubekayo (eWestern Cape) kudingeke ukuthi sivale ezinye izikole ngenxa yegciwane. Yingakho sithi kungcono sithi u-98% ukulungele ukuvula ngoba kudingeke ukuthi sivale ezinye izikole kulesiya sifundazwe," kuchaza uMotshekga. Ebuzwa ukuthi zingaki izikole ezivalwe kulandela ukutholwa kwabafundi noma othisha abane-Covid-19 eWestern Cape, ahamba phamabili kuleli ngesibalo sabanaleli gciwane, uMotshekga ungene ezintangeni wakhalaza ngokuthi akanikezwanga isikhathi sokuthola isibalo esiqondile sezikole ezithintekayo. UNgqongqoshe kulindeleke ukuthi acacise ngezinhlelo zokuvulwa kwezikole kusasa namhlanje ngo-4 ntambama esithangamini nabezindaba. Uthe umnyango uzokwenza izinhlelo zokufundela emakhaya zabafundi bakwaGrade 7 nabakwaGrade 12 abangeke babuyele ezikoleni ngoba abazali bengahambisani nokuvulwa kwezikole. UMotshekga uphonsele laba bazali inselelo yokuthi baqinisekise ukuthi izingane zabo ziyafunda. Ngeledlule uMnyango ushaye ingwijikhwebu ngeSonto ebusuku kulindeleke ukuthi kuvulwe izikole ngakusasa uveza ukuthi sekuhlehliselwe uMsombuluko wakusasa. UMotshekga ngaleso sikhathi waveza ukuthi kuzosetshenziswa isonto ukuqhubeka nokulungiselela ukwamukela abafundi kusasa. UMnyango wezeMfundo eWestern Cape washaya phansi ngonyawo wathi wona usukulungela ukuvula waqhubek njengona kwakuhleliwe.  