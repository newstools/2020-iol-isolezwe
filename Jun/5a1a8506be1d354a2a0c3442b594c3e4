UKunene, kuthiwa udutshulwe amadoda angaziwa ngoMgqibelo ebusuku ekhaya eMbali, kwa-J. Kuze kube yimanje ayiveli inhloso yokubulala. Leli phephandaba lixoxa noKadodia izolo, ubekhulumela phansi. “Ubenomdlandla oyisimanga wokukwazi ukuhlanganisa abantu. Ubengenza noma yini ukuqinisekisa ukuthi ukufika kwabalandeli kuba yimpumelelo ezinkundleni. Angingabazi ukuthi ungomunye wabantu abasebenze kanzima ukuthi nathi sihlonishwe ngokuba nabalandeli abaningi ikakhulukazi emidlalweni yasekhaya. Kunzima ukukhuluma njengamanje hleze kungangcono ukuthinta abebesebenza naye ezingeni lokuhlanganisa abalandeli,” kuchaza uKadodia. Leli phephandaba lingakuqinisekisa ukuthi impela uKunene ubehamba phambili ezintweni zeMaritzburg. UKunene ubeqinisekisa ukuthi izintatheli zinalo lonke ulwazi olwakhayo oluthinta iqembu. Ubethi uma esekwazi kangcono akubize ngegama lakho, akujabulele akwenze uzizwe usekhaya ikakhulukazi eHarry Gwala Stadium. Intatheli eshicilele umbiko, yake yahlangana noKunene nomlandeli othathwa njengohamba phambili ebholeni laseNingizimu Afrika, uBotha Msila. Kwakuwusuku izinkunzi zaseSoweto iKaizer Chiefs ne-Orlando Pirates zidlala umdlalo womkhumulajezi kwi-semi final yeTelkom Knockout (TKO) eMoses Mabhida Stadium. UBotha, wayehamba nabangani bakhe, ecela amathikithi okungena kumfo kaKunene. Kwaba yikho ukuthi umfo kaKunene wayengasenawo, wafonela intatheli ukuba izame lapho ingazama khona. Ngokwejwayelekile, kunezinkampani eziyaye zinikeze amaziko ezindaba ngamathikithi okuba kuwiniswe abafundi bephephandaba. Kwakukhona ayesalile. Nebala bakwazi ukuwathola. Okwagqama nokho ukuthi umoya wokuzwana nokuthanda ibhola phakathi kukaMsila noKunene wawumuhle kakhulu. Nasenkundleni babehleli ndawonye. Ngaleyo ndlela intatheli yathola ithuba lokuhlangana nabantu beBloemfontein Celtic ababehambele umdlalo okubalwa kubona noJohn Maduka. “Kushone umfowethu. Bengithi noma ngilambile uBoy angithengele ukudla, angihambise ngemoto yakhe ngiyahayikha noma ngiyogibela ibhasi ezintatha. Ngingabhala incwadi ngoKunene. Hhawu ngife olwembiza impela. Ukube imithetho yeCorona ayivimbi, bengizofika qathatha ngizohlonipha le nsizwa engisize kakhulu. Bekuthi nxa ngihamba nabantu abaningi, sixakekile ngamathikithi ngithinte yena. Ubevele asibuze ukuthi sibangaki enze icebo. Ilahlekelwe kakhulu iMaritzburg ngale nsizwa,”usho kanje uMsila. Ngaphandle kwalokho uKunene, ubengapheli ezintweni zeMaritzburg. Ngabe iqembu lethula abaxhasi abasha noma abadlali abasha ubeba khona. UBotsotso Mahlaba ogudle noKunene eminyakeni edlule, baphinde bayibamba nakwiTeam Of Choice uthe naye usathukile. “Ngimazi kwamina ngisadlala ibhola ngeminyaka yo-1990. Bekuthi uma sixakekile athi asihambeni madoda siyobona phambili. Ubengumuntu obelithanda ibhola kodwa sekwenzeke lesi simo. Ubazana nabantu abaningi, futhi bemhlonipha,” umchaze kanje umngani wakhe uMahlaba. 