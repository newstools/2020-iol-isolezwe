AKUKHO muntu ozovumeleka ukuthi avakashele ezikoleni ngaphandle kokuthi avumelane nothishanhloko wesikole ngasinye ukuze kuliwe nokusabalala kweCovid-19 ezikoleni. Lokhu kushiwo uNgqongqoshe weMfundo eyisiSekelo uNkk Angie Motshekga ngenkathi ephawula ngamalungiselelo okuvulwa kwezikole ngoMsombuluko wangoJuni 8 lapho aveze khona ukuthi u-95% wezikole kuleli ukulungele ukwamukela abafundi. UNkk Motshekga uthe yizikole ezihlangabezana nemithetho yezempilo yokulwa neCovid-19 kuphela ezizovulwa okunguGrade 7 noGrade 12. Ezikoleni okutholakala ukuthi azinazo izinsiza zezempilo zokunqanda ukusabalala kweCoronavirus, uthe abafundi bakulezo zikole bazothathwa bayiswe ezikoleni ezingomakhelwane ezinazo izidingo. "Sizoxhumana noMnyango wezeMpilo mayelana nezithuthi zabafundi ukuthi zibe sezingeni elifanele lokulandelwa kwezokuphepha kwabafundi," kusho uNkk Motshekga. Uthe uma kukhona abazali abanquma ukuthi izingane zabo zingalubhadi ezikoleni kusukela kusasa, hhayi ngenxa yeCovid-19 kodwa ngezizathu ezaziwa yibona, lokho basakuhlela njengomnyango. Ukhuluma kanjena uMotshekga, uke wakubeka phambilini ukuthi abazali abakhetha ukuthi bazifundisele emakhaya izingane zabo, banelungelo lokukwenza lokho, inqobo nje uma bezosebenzisana noMnyango. Uthe phambilini umnyango wawubesula kwirejista abafundi abazali babo abakhetha ukubafundisela emakhaya, kodwa wathi kulokhu ngeke bakwenze. "Abazali bangazenza izinhlelo zokufundisa izingane zabo emakhaya kuze kufike lapho ababona khona ukuthi sekumele babaphindisele esikoleni," ucashunwe esho kanje uNkk Motshekga. Ngokwakhe, isikole yindawo ekwazi ukukhulisa umqondo womfundi, yindawo ekwazi ukunakekela ukuphepha kwabafundi, nokuthi bathole nokudla okubenza bathuthuke kwabakwenzayo.