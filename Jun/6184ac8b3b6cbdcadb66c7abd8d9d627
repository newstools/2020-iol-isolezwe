Usomatekisi onamatekisi ahambela kusoseshini iKwaDukuza Stanger Taxi Association uboshwe izolo. Ngokuthola kwaleli phephandaba kuthiwa uMnuz Mondli Ndlovu (36) obulelwe ugoduke netekisi yomqashi wakhe ngoLwesithathu bengavumelananga. Kuthiwa umufi obenezinsuku ezine eqale ukusebenzela usomatekisi ngoLwesithathu usebenze kwaze kwaphela amatekisi aya eThembeni lapho eqashe khona wase ehamba ngetekisi ayishayelayo. “Umnikazi wetekisi unele wabona ukuthi itekisi ayibuyanga wafonela umshayeli embuza ukuthi ukuphi washo ukuthi uhambe netekisi ngoba bese kuphele amatekisi. Usuke kwakhe wahamba waya komunye umshayeli wambhamba ngenduku ethi akasho ukuthi uhlala kuphi umshayeli ngoba ubengazi lapho ehlala khona ngoba ubesenezinsuku ezimbalwa esebenza kuye. Usuke lapho waqonda lapho kuhlala khona umshayeli, wabulala isicabha wangena ngaphakathi wadubula umshayeli kabili esiphongweni,” kusho umthombo ongathandanga ukudalulwa. Ilungu lomndeni kamufi elingathandanga ukudalulwa lithintwa ngalesi sigameko lithe sibethusile. “Sifonelwe ebusuku ngoLwesithathu kuthiwa uphuthunyiswe esibhedlela. Esibhedlela kuthiwa ushiywe ngumuntu ongaziwa edutshuliwe. Namhlanje sifonelwe kwathiwa useshonile. Umqashi wakhe okuthiwa umdubulile asimazi ngoba ubenezinsuku ezimbalwa eqale ukusebenza kuye. Asazi ukuthi bekwenzenjani. Isihluku sikasomatekisi siyesabeka, ngabe ibingekho enye indlela abengamjezisa ngayo uma onile,” esho ekhala. UMnuz Bongani Mkhwanazi usihlalo wamatekisi kwiLembe uthe bawutholile umbiko ngalesi sigameko esiyihlazo okuthiwa senzeke kusoseshini waKwaDukuza. “Ngokuthola kwethu umnikazi wetekisi nomshayeli babe nokungaboni ngaso linye. Noma ngabe yini ebebengayibanga bekungamele kuze kuphume umphefumulo. Ngokuthola kwethu kunomunye umshayeli osebenzela lo somatekisi olaliswe esibhedlela oshaywe ngenduku kuthiwa akakhiphe lo mshayeli. Akuyona indlela yokuxazulula izinkinga le kuyihlazo ukubulawa komsebenzi ngale ndlela,” kusho yena. Uqhube wathi ekuseni izolo abashayeli bamatekisi akulo soseshini badube umsebenzi bethi bazibona bengaphephile. UCapt Nqobile Gwala okhulumela amaphoyisa KwaZulu-Natal, uthe usomatekisi oneminyaka ewu-36 uzilethe yena esiteshini samaphoyisa aKwaDukuza kulandela ukudubula owesilisa oneminyaka ewu-36 oshayela itekisi yakhe ngemuva kwengxabano ngoLwesithathu ebusuku. “Umufi uphuthunyiswe esibhedlela washonela khona. Isibhamu sikamsolwa sithathwe ngamaphoyisa. Umsolwa kulindelele ukuthi avele enkantolo maduze,” kusho yena. 