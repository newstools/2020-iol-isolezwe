Kuthiwa kuxabene ubendle, ubuqembuqembu budla lubi eqenjini ngenxa yeKKK ne-AU. Ayiqali ukuvela indaba yobuqembuqembu kwi-IFP njengoba nangesikhathi sezingqungquthela zayo bekukhulunywa ngazo. Isolezwe ngeSonto lithole ngemithombo yalo ukuthi kunabangeneme ngendlela okwaqhutshwa ngayo ukhetho yingakho beqome ukuya enkantolo. Leli phephandaba liwabonile amaphepha afakwe eNkantolo eNkulu eMgungundlovu, anesigxivizo sangoMeyi 12, 2020 futhi kunohlu lwabamangali abangu-13. Bese kuba nohlu lwabamangalelwa abathathu. Leli phephandaba linayo nenombolo yecala kanti kuthiwa udaba luzolalelwa maduze nje. Umthombo uthi abamangali ngabasoLundi abaqale ngokubhalela iqembu belinqumela ugwayi katiki ukuthi lilungise lolu daba. "EzasoLundi sezifake iqembu enkantolo zikhala ngokhetho olungahambanga kahle. Kunenkinga yezinhlangothi ezidonsisanayo, olunye lufuna kuwine lona okhethweni. Amaphepha asefakiwe enkantolo yaseMgungundlovu,’’ kuchaza umthombo onolwazi. Okhulumela i-IFP kuzwelonke uMnuz Mkhuleko Hlengwa uthe bayazi ngodaba lwabazibiza ngamalungu e-IFP abaye enkantolo. "Siyazi ukuthi kunesimangalo senkantolo esingathi shu, esifakwe ngabathile abasetshenziswayo esingabazayo nokuthi bangamalungu ethu. Bakhona abantu abakhwezela umlilo ngemuva. Ingqungquthela yahamba kahle futhi siyokuveza lokho enkantolo asesabi lutho, siyayazi into esiyenzayo,’’ kusho uHlengwa. Uveze nokuthi basazobheka kabanzi ukuthi bangobani labo abaye enkantolo bacubungule nobulungu babo. Uthe labo abafake udaba enkantolo kabalandelanga yonke imigudu yangaphakathi yokufaka izikhalo. Ebuzwa ngendaba yeKKK ne-AU, uthe emaqenjini ezepolitiki kuyenzeka kwehlukane imibono kodwa ubuqembuqembu abunandawo eqenjini labo. UHlengwa ugcizelele ukuthi iqembu lihamba ngokwezimiso zomthethosisekelo lincike nasezinhlakeni zalo.