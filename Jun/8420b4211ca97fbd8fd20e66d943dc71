Lezi zindaba zidalulwe yi-Automobile Association (AA) evamise ukwenza ucwaningo ngentengo kaphethroli emhlabeni jikelele nomthelela wokusuke kwenzeka emkhakheni wokukhiqizwa kuka-oyela. Kuzokhumbuleka ukuthi iCentral Energy Fund yayithe ilindele ukuthi uphethroli unyuke ngoR1.49 kuya kuR1.59 ilitha kuthi udizili unyuke ngoR1.44 kuya kuR1.48. Kodwa i-AA ucwaningo lwayo luveza ukuthi ilitha likadizili lizonyuka ngoR1.74, elikapharafini linyuke ngoR2.14 Abe-AA bathe ukunyuka kukaphethroli ngoJulayi kusho ukuthi ilitha selizobiza uR15.13. Bathe uphethroli unyuswa wukuthi amazwe akhiqiza * -oyela ongahluziwe asevuliwe ngakho uphethroli nodizili sekuyadingeka. Ngesikhathi kuvaliwe ngenxa yeCovid-19 uphethroli uke wehla ngoba ubungadingeki emikhakheni ehlukene kwazise amabhanoyi, izimoto neminye imishini bekungasebenzi. Amandla erandi awabanga namthelela kulokhu. UMnuz Neil Roodt wenkampani iDebt Rescue, uthe bazothwala kanzima abashayeli uma sekunyuke uphethroli ngoba abanamali. “Abantu baseNingizimu Afrika banezikweletu, abanye balahlekelwe wumsebenzi ngesikhathi sikathaqa. Abanye abakwazi ukuzikhokhela nyangazonke izikweletu zabo. Lokhu kusho ukuthi abanayo imali eyengeziwe yokubhekela ukunyuka kukaphethroli,” kusho uRoodt. Ukunyuka kukaphethroli akusho ukuthi imali yokugibela amatekisi izonyuswa izikhawu eziningi kwazise iSantaco ithe imali yokugibela iyinyusa kanye ngonyaka njalo uma kuqala uJulayi. 