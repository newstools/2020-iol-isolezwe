Abasolwa uMnuz Makhosonke Sibisi (31), Nksz Nkosingiphile Sithole (35) noNksz Nompumelelo Langa (25), bavele ngoMsombuluko enkantolo yaseNkandla. Laba babhekene namacala amabili okubulala izingane ezineminyaka eyisishiyagalolunye. Icala kuthiwa lenzeke ngoMashi 24 nonyaka. Ngokusho kokhulumela amaphoyisa KwaZulu-Natal, uCol Thembeka Mbele, laba basagcinwe esitokisini. Baboshwa ngoLwesine ngezinsolo zokubulala izingane ababethi bazikhipha amadimoni. Kwababoshiwe kukhona unina wenye ingane eyabulawa, isihlobo sezingane nomfundisi. Laba kuvele ukuthi babethi lezi zingane zazikhala zithi 'zishaywa ngamadimoni futhi athi aziphuze igazi'. Abasolwa kuthiwa nabo babe sebeshaya izingane, kwaze kwaba khona nenye abayigwaza esandleni. Kwabizwa amaphoyisa endaweni yesigameko. Eyodwa ingane yashonela endaweni yesehlo enye yayiswa esibhedlela yafika yashonela khona.