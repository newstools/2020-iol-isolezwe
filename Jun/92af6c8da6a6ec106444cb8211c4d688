UMasipala wasoLundi sewuxwayise izakhamuzi ukuba zigweme izinkinga ezingadalwa wumlilo njengoba iningi lizobe lifuna ukuxosha amakhaza ashubisa umnkantsha ngezimbawula. IMeya yakulo masipala, uMnuz Wilson Ntshangase,  ikhuluma kanjena nje isimo sezulu asisihle neze ezindaweni ezisenyakatho neKwaZulu-Natal kulezi zinsuku. Kunamakhaza ashubisa umnkantsha futhi ahambisana nezihlamvu zemvula ezindaweni ezakhele iZululand, King Cetshwayo naseMkhanyakude.  UNtshangase unxuse imiphkathi ukuthi uma ihleli ezindlini iphephe ezingozini ezingadalwa wumlilo ngoba uma isimo sezulu sinje kuyaye kudaleke izingozi eziningi ngenxa yemililo equbuka endlini okubangelwa ngamakhandlela nezimbawula. "Njengomasipala wasoLundi siyazi futhi siyakuqonda ukuthi sisesikhathini esinzima njengoba kuhlasele leli gciwane le COVID-19, lokhu kudala abantu ukuba bazivalele ezindlini. Lokhu liqalile leliviki isimo sezulu asisihle kahle kuyabanda kakhulu. Sinxusa abantu bakithi ukuba baqaphele kukho konke abakwenzayo uma behleli ezindlini nalapho sebeyolala. Baqinisekise ukuba bacima konke lokhu akade bekotha, ngabe okokuzenzela noma okukagesi." UNtshangase uveze lokhu emuva kwesigameko esenzeke kwaJikaza ngoMsombuluko ngaphansi kuka-ward 8, lapho kushe khona indoda yakhona, uMnu uThembinkosi Masente Xulu (54) okuyisigameko esisaphenywa kabanzi ngamaphoyisa akule ndawo ngenhloso yokuzama ukuthola imbangela yokusha kwale ndlu naye ephakathi. Eqhuba uthe umasipala uzobe uhlola igciwane le COVID-19 kubo bonke abasebenzi bomkhandlu ababalelwa ku-400 ngenhloso yokunqanda ukubhebhetheka kwaleli gciwane leCovid-19. UNtshangase uthe lokhu kuzokwenziwa kusasa, ngokubambisana nenkampani ezimele iLancet. "Lokhu kuzokwenziwa ngemuva kokuvumelana komkhandlu ohola lomasipala ukuba kuhlinzekwe lemali yokuhlolwa kwabasebenzi bonke ngaphambi kokuthi kuvulwe ukusebenza kwabasenzi bonke bomkhandlu maduzane," kusho isitatimende esithunyelelwe abezindaba yilo masipala.