Le mikhandlu yamabandla enamabandla angu-256, anamakholwa alinganiselwa ku 4 million ithi amabandla awakabi sesimeni sokuvula. Le mikhandlu ibinesithangami nabezindaba eThekwini, izolo. Usihlalo weKZNCC uDean Nkosinathi Myaka uthe ngesikhathi umengameli ememezela ukuthi amasonto angasebenza esigabeni sesithathu sikathaqa babezitshela ukuthi ukuzilungiselela kungathatha amasonto amane kodwa ngemuva kokuthi uNgqongqoshe wezokuBusa ngokuBambisana uDkt Nkosazana Dlamini Zuma ekhiphe usomqulu ochaza ngemigomo okumele ilandelwe babone ukuthi kudingeka isikhathi esingaphezulu kwalokho. “Ukubulawa kwamagciwane endlini yesonto akwenziwa yinoma ngubani kudingeka inkampani ebhalisiwe, ezokhipha isitifiketi. Njalo ngaphambi nangemuva kwenkonzo kumele kuhlanzwe ngesibulali magciwane esontweni. Isonto ngalinye lidinga * -R6000 ukuze lenze konke okudingekayo ukuze livulwe, amasonto amaningi asemalokishini, ezindaweni zasemakhaya nasemijondolo awanayo leyo mali njengoba amasonto kade engasebenzi izinyanga ezimbili. Kusamele siqeqeshwe ukuze sibe nolwazi olwanele lokubhekana negciwane konke lokhu kudinga isikhathi,” kusho yena. UCardinal Wilfrid Napier usihlalo weKZNCLG uthe alikho isonto lamaKhatholika elizovulwa eThekwini uma umasipala useyisizinda seCorona. Utshele izintatheli ukuthi ukuvulwa kwamasonto kuleli dolobha njengamanje kungabeka amakholwa engcupheni. “Ongoti bezempilo bayasitshela ukuthi kusamele silindele okungaphezu kwalokhu ngoba basebaningi abantu abazotheleleka ngegciwane njengoba kungena ubusika okuyisikhathi semikhuhlane. Ngakho-ke akumele sidideke, ukuxegiswa komthetho akuchazi ukuthi igciwane seliphelile noma selehlile. Isinyathelo sokuxegisa umthetho uhulumeni usithathe ngoba ebona isimo somnotho oshona phansi ngakho thina kumele siqaphele kakhulu singajahi,” kusho uCardinal Napier. Uthe iPherishi ezimisele ukuvula kumele iveze ukuthi isiyilandelile yonke imigomo okungukuthi indlu okukhonzelwa kuyo ihlanziwe amagciwane, umfundisi nabamsizayo sebeqeqeshiwe ukuze bazi kabanzi ngegciwane, ibhuku okubhalwa kulo amagama abantu abebesemiseni likhona futhi bayazi ukuthi yini okumele ibhalwe kulo, igumbi lokugcina abanegciwane likhona esontweni ukuze uma kwenzeka kuba nelungu elihlaselwa yigciwane ligcinwe khona. “Emazweni esibukela kuwo aseke ahlaselwa yigciwane alikho elike lavula amasonto ngesikhathi izibalo zisakhula wonke ayalinda izibalo zize zizinze, njengamanje eThekwini asikho esimeni sokuvula,” kuchaza yena.