Umqondisi wenhlangano yezempilo emhlabeni iWorld Health Organisation (WHO), uDkt Tedros Ghebreyesus, usho lokhu ngesikhathi ethula imigomo emisha yokubhekana negciwane ngempelasonto. Uthe iWHO ilwenzile uphenyo ibheka ingozi yokudlulisela kukanina igciwane enganeni yathola ukuthi mancane amathuba okuthi kungenzeka. “Sibuye sabheka ukuthi yiziphi izifo ezingahlasela usana uma luyeka ukuncela. Ngokubona kweWHO ziningi kakhulu izifo ezivikelekayo uma unina encelisa ibele. “Unina wengane okusolwa ukuthi uthole igciwane kumele agqugquzelwe ukuthi aqhubeke nokuncelisa. Angayeka kuphela uma egula kakhulu,” kusho uGhebreyesus. Okunye okukhathaza iWHO wukuthi abafundi emazweni amaningi banengcindezi edalwa yigciwane ngezindlela ezehlukene okungaba ukuvalwa kwezikole noma ukunqanyulwa kohlelo lokudla ezikoleni ngoba kwesatshelwa ukuthi bangase batheleleke yigciwane. Uthe okunye okuphazamisa abafundi wukuthi izinto ebezijwayele ukwenziwa zokunyakazisa umzimba zimisiwe okwenza bagcine bezinikele kakhulu ekusebenziseni izidakamizwa, ukubhema kanye nokuphuza utshwala. “Ukusetshenziswa kakhulu kwalezi zinto ngokuhamba kwesikhathi kudala izinkinga zempilo kubantu abasha,” uGhebreyesus. 