UMVIKELI woMphakathi u-Advocate Busisiwe Mkhwebane, uthe umnyango wakhe uzosungula i-App okuyiyona ezosiza umphakathi ofaka izikhalazo ehhovisi lakhe. Le-App izoqala ngokuyalela abantu iminyango abangaqal kuyona ngaphambi kokuthi bazobika ehhovisi lakhe ngalokho abangagculisekile ngakho. Usho lokhu kade ededela imibiko yesabelomali sika-2020/21 ihhovisi lakhe elisaqhubeka nayo ukuyiphenya, naleyo eseliqedile ngayo. Ngokusho kuka Advocate Mkhwebane, ingu-13 imibiko ihhovisi lakhe eseliyivalile ngenxa yokuthi ingazange ithole ubufakazi ngayo. Phakathi kwaleyo mibiko, uthe kukhona esola ukungalandeli imithetho yokusebenza kwabathile ngenkathi beqasha, ukusebenzisa amandla kulabo abaphethe. Uthe ukusungulwa kwale App bakwenziswe wukuthi kunezikhalazo eziningi ezifika ehhovisi lakhe ezingaqondene nokuthi kube yilona eliziphenyayo, okuphoqeleka ukuthi lizidlulisele eminyangweni efanele. Phakathi kwezikhalazo ezifika ehhovisi lakhe, uthe ezivela kwabathile abasuke bekhalaza ngokungalandelwa kwemithetho efanele uma kuzokhishwa amathenda kahulumeni. U-Advocate Mkhwebane uthe kulo nyaka lo mbiko uwudedela esikhathini esinzima sokuhlaselwa kwezwe nomhlaba wonke yi-Covid-19. “Nakuba kunjalo ngethulela isigqoko abasebenzi bezempilo ababeka impilo yabo esimeni esibucayi kulesi sikhathi,” kusho u-Advocate Mkhwebane. Unxuse nabantu abasha kule nyanga yabo uJuni, ukuthi bangazitheli ngabandayo, kodwa kunalokho bafune ukwazi uma abaholi babo bengenzi ngendlela efanele. Mayelana nokuhlukunyezwa kwabesifazane, uthe: “Njengomama onengane yentombazane ngeke ngithule ngibukele ngendlela okuhlukunyezwa ngayo kuphinde futhi kubulawe ngayo abantu besifazane,” kusho yena. 