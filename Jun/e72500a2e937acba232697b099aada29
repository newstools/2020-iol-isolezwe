INHLANGANO elwela ukuxhashazwa kwamalungelo ezakhamuzi kuleli, i-Organisation Undoing Tax Abuse (Outa), ithi umphakathi kumele usukume ulwele amalungelo awo ngokushiwo omasipala ngokukhushulwa kwamaholo amakhansela nezimeya ngo-6.4% kulesi sabelomali sika-2020/21. Isikhulu se-Outa, uMnuz Wayne Duvenage, uthe akumele omasipala benze sengathi isimo singesejwayelekile ekubeni kwazeka ukuthi abantu bakuleli babhekene nenselelo yokuphila ngenxa yeCovid-19. “Abantu kufanele bangenelele basiphikise lesi siphakamiso,” kusho uDuvenage. Uthe kuyamangaza ukuthi esimeni lapho umnotho ushona phansi okufanele ngabe omasipala babopha izifociya, kodwa kunalokho bakhetha ukukhuphulela amakhansela nezimeya imali. “Abantu baseGoli sebekhombise ukungahambisani nalesi simo, yingakho sebelusukumele lolu daba baphikisana nalo. Inkinga kwabanye omasipala abantu abahlala khona, abakakhombisi ukuthi bazokwenze njani ngalokhu,”  kusho yena. Noma kunjalo, uthe njenge-Outa, bazophikisana nalesi siphakamiso kubo bonke omasipala. UMnuz Xolile George oyisikhulu esiphezulu esiphethe enhlanganweni iSouth African Local Government Association (SALGA) okukhona ngaphansi kwayo omasipla bakuleli, uthe akulona iqiniso ukuthi imali kuhlelwe ukuthi yenyuke ngo-6.4%. “Isikhungo esizimele okuyisona esibuyekeza amaholo amakhansela nezimeya saphakamisa eminyakeni emithathu edlule ukuthi kwenyuswe amaholo amakhansela ngo-4%, hhayi ngo-6.4%,” kusho uGeorge. Uthe ngenkathi kuthathwa lesi sinqumo kwakukade kungakazeki ukuthi kuzogcina sekuhlasele iCovid-19 . Ngokusho kwakhe, bayazwelana nazo zonke izakhamuzi zakuleli, nakuba kunjalo amakhansela angabasebenzi abakhokhelwa imali encane kakhulu kuleli. 