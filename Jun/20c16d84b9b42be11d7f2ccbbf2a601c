lNGANE yentombazane eneminyaka eyisithupha obekubikwe ukuthi ithunjwe abantu abangaziwa, abayihlwithe emotweni kanina eShakaskraal, itholwe ngamaphoyisa isishonile ehlathini eliseduzane. Izithombe zika-Alexia Nyamadzawo obefunda uGrade 1 eMhlali Preperatory bezigcwele nasezinkundleni zokuxhumana njengoba abebikwe emaphoyiseni njengolahlekile. Okhulumela abezimo eziphuthumayo kwa-IPSS Medical Rescue, uMnuz Paul Herbst uthe abophiko lwezokutakula bebesizana neSAPS K9 ukuthungatha le ntombazane obekubikwe ukuthi ithunjwe eGlendale ngeSonto ebusuku. "Ngokubambisana sikwazile ukufinyelela lapho bekukhona khona isidumbu sengane. Sincoma kakhulu amaphoyisa asebenze ngokuzikhandla kwaze kwaba siyaphumelela.Sithanda ukubonga nomphakathi waseGlendale osebenze ngokuzikhandla ngesikhathi sibheka,"kusho uHerbst. Okhulumela amaphoyisa uCaptain Nqobile Gwala ubetshele abezindaba ukuthi amcala lokuthunjwa kwale ntombazanyana. Amaphoyisa agxeke kakhulu abantu bezinkundla zokuxhumana ngokukhuluma izinto abathe zingamanga namampunge mayelana nemininingwane yokuthunjwa kwale ntombazanyana. Kuke kwaba nezinsolo ezinkundleni zokuxhumana zokuthi unina wale ntombazane ube mdibi munye nabathumbe u-Alexia, wase eqamba amanga ethi ingane yakhe ithunjiwe. "Ngebhadi asikwazi ukudalula eminye imininingwane emayelana nalolu daba nangophenyo njengoba lusesigabeni esibucayi. Sikhathazekile kodwa ngemibiko elokhu iqhamuka ezinkundleni zokuxhumana.Sibona lezi zinkulumo zithanda ukuphazamisaÂ  uphenyo lwethu," kusho okhulumela amaphoyisa uBrigadier Jay Naicker. 