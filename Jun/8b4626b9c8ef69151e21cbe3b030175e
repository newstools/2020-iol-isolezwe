UMnuz Nduduzo Khumalo (24), waKwaMakhutha walahleka ngoLwesithathu olwedlule kanti uze watholwa umndeni wakhe ngoMgqibelo ebulewe. Utholwe egwazwe entanyeni, nasesiswini, eboshwe izandla nezinyawo ngentambo. Umufi ubehamba ngemoto yebhizinisi ethutha abantu ngaphansi kweTaxi Life Africa. Umfowabo uMnuz Xolani Khumalo, uthe badumele ngokudembesela kwamaphoyisa kulolu daba ngoba bebelokhu belandela umkhondo baze bazitholela umufi. “Kusukela ngoLwesithathu imoto yayingikhombisa nge-tracker ukuthi ihamba kabi, endaweni embi. Ngabathinta abakwaTracker baya emotweni. Bayifica kodwa umfowethu engekho. Sawabikela amaphoyisa kodwa athi asidonse imoto iye ekhaya. Sibe sesivula icala lokulahleka kukamfowethu. NgoLwesine ngiye esiteshini samaphoyisa ngihambisa ulwazi obelungasiza ukuba simthole kodwa ngangasizakala. Size sabuyela lapho kutholwe khona imoto. Sazibhekela emahlathini, sathola isidumbu sakhe. Amaphoyisa adembesele kakhulu futhi kwenza sibone ukuthi ngabe namanje akakatholakali ukube asiyanga kozibhekela thina,” kusho uKhumalo. Okhulumela amaphoyisa KwaZulu-Natal uCaptain Nqobile Gwala, uthe kuphenywa icala lokubulala. “Amaphoyisa aseBhekithemba aphenya icala lokubulala emuva kokutholwa kwesidumbu sowesilisa oneminyaka engu-24 ngoMgqibelo. Utholwe kwa-Y emfuleni Izimbokodo. Ubenamanxeba okugwazwa. Kwabikwa ukuthi udukile esiteshini saKwaMakhutha. Imoto ayehamba ngayo yatholwa ngaseMega Philani, kusaphenywa,” kusho uCaptain Gwala. 