BAZOVELA ngesonto elizayo enkantolo abasolwa ababoshelwe izigameko ezahlukene KwaDukuza. Laba basolwa abahlanu abaphakathi kweminyaka ewu-22 kuya ku-27 baboshwe kulandela ukuthi uphiko lwamaphoyisa e-Ilembe Cluster Rapid Response ethole ucingo ezindaweni ezahlukene ezakhele idolobha laKwaDukuza. Okhulumela amaphoyisa esifundazweni saKwaZulu-Natal uColonel Thembeka Mbhele uthe amaphoyisa athole imininingwane ngabasolwa okusolwa ukuthi bayathinteka esigamekweni sokubamba inkunzi esinye sezitolo ePlangweni, KwaMaphumulo.4 UColonel Mbhele uthe laba bobahlanu basolwa ngokungena kulesi sitolo behlomile maqede bagebenga umnikazi wesitolo imali ne-airtime bemkhombe ngesibhamu. "Amaphoyisa athole ukuthi abasolwa bangene etekisini ebheke KwaDukuza. Ithimba libe selivala izimoto ebezidlula ku-R74 ukulandela umkhondo. Kumiswe netekisi eStanger Manor ku-R74 kwaqhutshekwa nophenyo kwaqhamuka imali nama airtime okutholakale kulaba basolwa," kusho uColonel Mbhele. Eqhuba uthe amaphoyisa awagcinanga ngokubamba lezi zinto kodwa aphinde athola nesibhamu esiwuqhwasha nezinhlamvu komunye wabasolwa. " BaboshweÂ  bonke bobahlanu abasolwa babekwe icala lokuphanga. Omunye wabo ebekwe nelokutholakala nesibhamu nezinhlamvu okungekho emthethweni. Bazovela enkantolo kaMantshi KwaMaphumulo ngesonto elizayo," kusho uColonel Mbele. 