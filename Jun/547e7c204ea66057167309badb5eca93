Lokhu bakwenze ngokubambisana nenhlangano engenzi inzuzo iKhula Education ngohlelo iFeed the Nation Initiative lwakwaPick n' Pay enikele ngezijumbana ezingu-1 102. Kunikelelwe izikole ezingu-20 nabantu baseSandlwana, Nquthu, KwaHlazakazi naseRorke’s Drift ngoLwesine olwedlule. Imenenja yakwaBoxer eNquthu, uMnuz Sibusiso Hlatshwayo, ithe bekumele benze izinto zenzeke. UHlatshwayo uthe iKhula ihlinzeka ngokudla ezikoleni ezingu-20 inikelele nabaswele ngakho nabo bekumele kube khona abakwenzayo. “Izulu ebelilibi lenze iloli elithwala ukudla lama ebangeni eliqhele ngo-3 km kwangafinyeleleka ngalo esikhungweni ebesizosabalalisa ukudla. Kodwa ukudla kufikile kulesi sikhungo manje siyazi ukuth imindeni ilala idle ukudla okunempilo ngalesi sikhathi esinzima,” kusho uHlatshwayo. Umqondisi weKhula Education, uDebbie Heustice, uthe uxhaso luhlomulise imindeni eminingi. “Siqale sahlinzeka izikole ngokudla. Siyabonga kwiBoxer nePick n' Pay ngenisenzele kona. Nenze omkhulu umehluko empilweni yabantu,” kusho uHeustice.