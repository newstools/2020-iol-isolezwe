ISOUTH African National Taxi Council (Santaco) KwaZulu-Natal ithi izonquma ngoLwesithathu ukuthi iyasijoyina noma cha isiteleka semboni yamatekisi esiqalile namhlanje esGauteng. Bathwale kanzima abagibeli bamatekisi kulesi sifundazwe ngoMsombuluko ekuseni kulandela isinqumo seSantaco eGauteng sokumisa izimoto njengendlela yokuzwakalalisa ukungenami kwayo ngoxhaso lukahulumeni lukaR1.135 billion lokutakula imboni. Kushayisana imibono phakathi kwabemboni yamatekisi nohulumeni ngalolu xhaso olumenyezelwe ngeledlule njengoba bethi abaneme ngoR5 000 ozotholwa yitekisi ngayinye ngaphansi kwalo njengoba befuna uR20 000. Uxhaso luza nemigomo nemibandela okubalwa kuyo ukubhaliswa kwezimoto ngaphansi kwebhizinisi ukuze likhokhe intela, nokubhaliswa kwabashayeli emnyangweni wezabasebenzi ukuze bahole i-UIF. Imenenja yeSantaco KwaZulu-Natal uMnuz Sifiso Shangase uthe ubuholi besifundazwe buzohlagana ngoLwesithathu ukudingida izinkinga ababhekene nazo ngenxa yeCovid-19 kanye nesiteleka esesiqalile. Uthe bazodingida nezigameko zokubulawa kwabantu embonini yamatekisi ezidlangile ezinyangeni ezimbalwa ezedlule. Uthe bazophinde bathathe isinqumo ngokuthi ososeshini bazoyenyusa nini imali yokugibela phakathi kuka-Agasti no-Septhemba nonyaka. UShangase uthe iCovid-19 iphefumulisa ngenxeba osomotakisi abaningi. "Kunamatekisi enza uR100 ngosuku," kusho uShangase othe abanye abanikazi bamatekisi basabhekene nokukhokhela izikweletu zasebhange. Kuqala lesi siteleka nje, imboni yamatekisi ibivele ikhalaza ngokushaywa indiva uhulumeni ngesikhathi enza izinhlelo zokutakula amabhizinisi ngesikhathi kusanda kuqala ukuvalwa kwezwe ngenxa yeCovid-19. Njengendlela yokulungisa isimo sokuhlakelwa imali, ososeshini baseGauteng bamemezele ukuthi bazokwenyusa imali yokugibela, okushiye abagibeli abaningi bekhala njengoba kwezinye izindawo ibizonyuka ngenani elingaphezulu kuka-100% Khonamanjalo, uNgqongqoshe wezokuThutha kuleli uMnuz Fikile Mbalula kusasa kulindeleke ukuthi ahlangane nabamele imboni yamatekisi ukudingida abangavumelani ngakho ngoxhaso lwakamuva lukahulumeni. 