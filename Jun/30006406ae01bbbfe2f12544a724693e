Ethula isabelomali soMnyango wezeMpilo KwaZulu-Natal, uNgqongqoshe wezeMpilo, uNkk Nomagugu Simelane-Zulu, uthe ububanzi besifundazwe bukhomba ukuthi kumele ngabe kunezibhedlela okungenani ezintathu ezisezingeni eliphezulu. Uthe uhlobo lwalezi zibhedlela okwamanje lutholakala emadolobheni amakhulu kuphela, walinganisa ngeKing Edward V111 neGrey’s. Sebeyitholile indawo okuzokwakhiwa kuso isibhedlela eNgwelezane. Ubuye wamemezela nokuthi isibhedlela i-Edendale, eMgungundlovu, sizoqanjwa kabusha. Sizobizwa ngeqhawe lomzabalazo uMnuz Harry Gwala ongasekho. “Kulo nyaka sigubha unyaka wokuzalwa kweqhawe lomzabalazo, uHarry Gwala, owazalwa ngoJulayi 30, 1920, washona ngoJuni 1995. UMntomdala, obebizwa kanjalo, wahlukumezeka kaningi waboshwa izikhawu ezimbili ngenxa yokulwela umzabalazo. Kukho konke lokhu kuhlukumezeka uMphephethe waqhubeka nomzalabazo. Yingakho sinqume ukuqamba isibhedlela ngaye, ngoba naso sinomlando. Sesikhulumile nomndeni futhi wavuma ukuthi siqhubeke nezinhlelo.” Uthe kuzolungisa nezinye izibhedlela ezifundeni ukugwema ukuthuthela iziguli ezibhedlela ezisemadolobheni. Ubale isibhedlela saseVryheid, iBethesda, eMkhanyakude, iDundee neChrist The King eXobho. Ubuye wathi ngenyanga ezayo kuzokwamukelwa izitshudeni eziwu-95 ezivela eCuba eseziphothule ukuqeqeshwa. “Lesi sibalo sizosiza kakhulu ekulekeleleni ezibhedlela zethu. Zingu-110 ezinye izitshudeni ezizosala eCuba, ezisaqedela ukuqeqeshwa.”