UMENGAMELI Cyril Ramaphosa udlulise amazwi enduduzo kuyo yonke imindeni yakuleli esilahlekelwe yizihlobo nabathandiweyo ngenxa yeCovid-19. Lokhu kulandela ukuthi isibalo sabadlulile emhlabeni ngenxa yalo mkhuhlane sifinyelele ku1 000. Esitatimendeni uRamaphosa uthe uma kuwukuthi imizamo ekhona njengamanje yokulwa nalolu bhubhane iyahluleka, kuzophoqa ukuthi kubuyelwe emithethweni kathaqa ethanda ukuqinaqina. Isibalo sabahaqwe yileli gciwane sesidlule naku50 000. Emhlabeni wonke bangaphezu kuka 7.2 million abantu okuqinisekisiwe ukuthi bangenwe yicoronavirus. Sebewu50 879 abantu bakuleli abahaqwe yilo mkhuhlane, abawu1 080 badlulile emhlabeni kwath iabawu26 099 balulalama. "Kumele ngalesi sikhathi sizitshele ukuthi ngempela icoronavirus iyingozi okwangempela kithina sonke,"kusho uRamaphosa. "Noma lesi kuyisitha esingasiboni kodwa siyabulala. Noma abanye bengeke baguliswe yilesi sifo kodwa iqiniso wukuthi bayakwazi ukuthelela abanye abaningi". Uthe uhulumeni njengamanje kuya phambili, wenza konke okusemandleni ukubhekana nalesi sifo nezinhlelo zokuzama ukusinqanda. "Yize izwe lethu lisakwazile ukunqanda ukuthi lingabhebhetheki kakhulu, kodwa siyaqhubeka neminye imizamo ukubhekisisa isimo,"usho kanje. NgoMsombuluko uRamaphosa watshela izwe ukuthi ukhathazekile ngesibalo esiphezulu sabatheleleka ngaleli gciwane. Uthe kuzobaluleka ukuthi abantu bakuleli baqonde ukuthi lesi sifo siyinkinga futhi kusemahlombe abo ukuthi sibone kwehla isibalo sabathelelekayo. Khona manjalo iDemocratic Alliance izwakalise ukukhathazeka ngekubiza ngokukhetha iphela emasini uma kuvulwa umnotho, kuvunyelwa nezinye izindawo ukuthi ziqhubeke zihwebe esigabeni sesithathu sokuvalwa kwezwe. Bakhale ngokuvalwa kwezindawo zokuzicwala ezisaqhubeka nokuthi zivalwe kulesi sigaba. ANA