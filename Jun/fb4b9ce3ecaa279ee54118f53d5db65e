Umnyango uchitha imibiko eke yasabalala yokuthi umuntu obehaqekile akudingeki aphinde ahlolwe ukuqinisekisa ukuthi akasenalo igciwane uma esebuyela emsebenzini. UMnuz Tibor Szana, oyiChief Inspector yezokuphepha kwabasebenzi emnyangweni, uthe imibiko esabalele ayilona iqiniso. “Ngokwemigomo emisha, uma omunye wabasebenzi etholwa ukuthi uhaqekile, waphinde walandela imithetho yokugonqa, angabuyela kuphela emsebenzini uma sekuphele izinsuku ezingu-14. “Omunye umgomo wukuthi lowo obehaqekile kumele kuqinisekise umbiko kadokotela ukuthi usekulungele ukusebenza,” kusho yena. Ugcizelele ukuthi kubalulekile ukuthi umqashi aqinisekise ukuthi abasebenzi bagqoka izifonyo ngaso sonke isikhathi, bayaqhelelana futhi banazo izibulalimagciwane. Uthe abaqashi kumele babhekisise izimpawu kubasebenzi uma sebebuyele emsebenzini. USzana uthe uma kusabonakala izimpawu komunye wabasebenzi, kumele othintekayo agqoke isifonyo esibizwa nge-surgical mask okungenani izinsuku ezingu-21 emsebenzini. “Omunye umgomo obekiwe ngowokuthi uma kukhona obethintene nomunye wabasebenzi abahaqekile, kumele kulandelwe imithetho yezempilo ehambelana nemithetho yeCovid-19. Kumele kubhekwe ukuthi ngeke uyini abeke engcupheni impilo yabanye abasebenzi,” kusho uSzana. Uthe uma lowo msebenzi kubonakele ukuthi ukusebenza kwakhe kubeka abanye engcupheni, kufanele agonqe izinsuku ezingu-14. Uveze nokuthi umqashi angakwazi nokuthi amnikeze igunya lokuhlaba ikhefu lokugula ngalesi sikhathi esagonqile.