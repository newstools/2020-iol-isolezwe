BANGU 28 abafundi nothisha asebesuleleke nge-Covid-19 ezikoleni zaKwaZulu-Natal. Lokhu kushiwo uNdunakulu wakulesi sifundazwe uMnuz Sihle Zikalala esithangamini sabezindaba ebisiseMgungundlovu ngeSonto. UZikalala ubeMgungundlovu ngenhloso yokuvula ngokusemthethweni isikhungo sokuhlaliswa kwabantu asebehaqwe yigciwane iCovid-19, nokudlusela le ndawo eMnyangweni wezeMpilo kulesi sifundazwe. NgokukaZikalala, indawo ehlaseleke kakhulu ngaleli gciwane, yizikole ezingaphansi koMlazi District. Uthe isifunda saseMajuba, yisona okungakabikwa ukusuleleka kothisha nabafundi kusona ngaleli gciwane. “Izikole kulezi zifundazwe zivulwe kahle. Lapho okube khona nezinselelo, uMnyango wezeMfundo kulesi sifundazwe ukwazile ukungenelela,” kusho uZikalala. Uthe izifunda okutholakele ukuthi zishayeke kakhulu ngezinselelo okubalwa kuzo ukushoda kwamanzi nenhlanzeko njengoba kuvulwe izikole, uMkhanyakude, iZululand noThukela. Mayelana nokuthunyelwa kwezinsiza zokuzivikela kwiCovid-19 ezikoleni, uthe kwezinye zezikole konke kuhamba kahle. “Ezibhedlela asisenankinga ngokuthunyelwa kwezinsiza. Umsebenzi wethu uphazanyiswa abantu esisebenzisana nabo okuholela ekutheni izinto zingenzeki ngendlela efanele. Sesihlele ukuthi abenza lokhu sibakhiphe unomphela ngaphansi kohlelo lwethu lokusebenzisana nabo,” kusho yena. UZikalala uphinde wakugcizelela ahlale ekusho, ukuthi iTheku kuseyilona elihamba phambili ngokusuleleka kwabantu ngeCovid-19, lilandelwe yiLembe. Odabeni lokuvalwa kotshwala, uthe izindawo ezibuadayisayo zisayilandela ngendlela efanele imibandela kahulumeni. Uthe abantu abaphambana nehlombe, abathenga utshwala, babuphuze bese bezithola sebenza okungalungile.  