ITheku alikwazanga ukuhlola amamitha ngo-Ephreli nangoMeyi ngenxa yemigomo kathaqa. Ngenxa yalokhu umkhandlu ukuhoxisile ukunqamulela abakweletayo okuphelelwa isikhathi ngoJuni 30, 2020. Lokhu kuvele emhlanganweni wesigungu esilawula uMasipala weTheku ngesikhathi kudingidwa umbiko wekomiti lezimali, ezokuphepha nezimo eziphuthumayo. Okhulumela uMasipala weTheku, uMnuz Msawakhe Mayisela, uthe inqwaba yamakhasimende kamasipala ayikwazanga ukukhokha izikweletu okulahlekisele umkhandlu itshe lemali ongayiqoqanga. IMeya yeTheku, uMnuz Mxolisi Kaunda, ithe iTheku lilahlekelwe uR1.5 billion ngo-Ephreli nangoMeyi. “Siwumasipala onakekelayo futhi iminyango yethu ihlale ivulekile ukuze kuxoxwne uma kunamakhasimende adonsa kanzima ukukhokha. Sicela labo abangakwazi ukukhokha kodwa abasebenzise ithuba likathaqa bangakhokha ukuba basikhokhele. Umasipala udinga imali khona uzokwazi ukuhlinzeka abantu ngezidingo-ngqangi,” kusho uKaunda. UKaunda uthe uzolungiswa umonakalo odalekile ngesikhathi amakhasimende enikwa izincwadi eziveza isikweletu esimba eqolo. Uthe lokhu bazokwenza uma sekuqoqwe imininingwane eqondile yemitha. “Uma ungakhokhi, sizokhuphuka sibe sikhulu kakhulu isikweletu,” kuxwayisa uKaunda. Iphini lemenenja kamasipala ekomitini, uMnuz Krish Kumar, ligcizelele ukuthi buzokwenziwa ubulungiswa. “Sizoqinisekisa ukuthi buyenziwa ubulungiswa kumakhasimende ethu futhi ngeke siwanqamulele izidingo ngokuqagela isikweletu. Sosebenzisa imininingwane esizoyithatha emamitheni kuphela. Uhlelo lokunqanyulwa kwezidingo luzoqala emuva kwalokho, uma kunesidingo,” kusho uKumar. Ubuholi bomkhandlu buyalele uphiko lwamanzi nogesi ukuba lusheshise lolu hlelo khona amakhasimende ezokhokhiswa isikweletu esifanele.   