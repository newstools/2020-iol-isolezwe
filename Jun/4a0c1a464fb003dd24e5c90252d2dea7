Isolezwe lithole ukuthi lo mkhankaso uqalwe yizitshudeni ezithile kanti uchume kakhulu ezinkundleni zokuxhumana. Esitatimendeni esithunyelwe kwabezindaba nguNksz Normah Zondo, ongumqondisi wezokuxhumana osabambile eNyuvesi yaKwaZulu-Natal, uthe uyabakhathaza lo mkhankaso ngoba okwamanje inyuvesi imatasatasa nezinhlelo zokuthi izitshudeni zizobuyela kanjani kulesi sikhungo. Uthe balandela imithetho yeCovid-19 ngakho abafuna ukungena ngenkani esikhungweni bazophazamisa izinhlelo zokulungiselela ukuthi kuvulwe inyuvesi. Uxwayise ngokuthi ngeke babakhokhele omastende abazohlalisa izitshudeni ezindaweni zokuhlala izitshudeni, ngaphandle kokuthola imvume ebhaliwe, evela kule nyuvesi. Ucele izitshudeni ukuthi zingawulandeli lo mkhankaso kodwa zibheke ku www.ukzn.ac.za, mayelana nokubuyela enyuvesi. USifiso Simelane onguMengameli womkhandlu wezitshudeni eNyuvesi yaKwaZulu-Natal, uthe abazi lutho ngomkhankaso nabo bamangele uma inyuvesi isikhipha isitatimende ngawo. “Sibona ezinkundleni zokuxhumana izitshudeni zibuza ngawo. Asiwazi lo mkhankaso,” kusho uSimelane.