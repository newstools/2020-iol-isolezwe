UNINA womfana owabulawa ngesihluku eHambanathi, oThongathi, uthi akaze alithole ithuba lokuzila njengabanye omama abashonelwa yizingane zabo ngenxa yendlela okwabulawa ngayo indodana yakhe necala eliqhubekayo elibandakanya abasolwa abayisikhombisa. Ekhuluma nesiteshi sezindaba i-eNCA ngoMsombuluko ekuseni unina ka-Andile 'Bobo' Mbuthu uNkk Gugulethu Mbuthu uthe ufuna ukubona ubulungiswa ngokubulawa kwendodana yakhe ngasekuqaleni kukaMeyi nonyaka. UBobo, obefunda uGrade 12, kusolwa ukuthi washaywa wabulawa kulandela ukweba utshwala baseMagagula Lounge, okuyindawo yobumnandi eyashiswa amalungu omphakathi kulandela ukusabalala kwevideo kuvela uBobo elimele kade eshaywa. "Engikufisayo ukubona ubulungiswa benzeka. Ngifuna umthetho uthathe indawo yawo njengoba ngalinyazelwa indodana yami ngendlela engalinyazelwa ngayo. Ngifisa ubulungiswa kube khona njengoba nomphakathi ufuna ubulungiswa," kuchaza unina kaBobo obekhuluma ngaphandle kwasenkantolo yeMantshi eVerulam. NgoMsombuluko ekuseni bekumele kuvele abasolwa abazofaka isicelo sebheyili kuleli cala kodwa icala lahlehliswa ngenxa yokutheleleka ngeCovid-19 kwabasebenzi ababili basenkantolo. Ngaphandle amalungu omphakathi abebhikisha ezophikisa izicelo zebheyili. Kuphele amasonto engafihliwe uBobo kusalindwe imiphumelo yolibofuzo kulandela ukutholwa kwesidumbu sakhe emfuleni oThongathi. Umndeni wakhe ugcine umfihlile ekupheleni kukaMeyi. "Angikaze ngisithole isikhathi sokuzila njengabanye omama uma beshonelwe, iyona lento engenza ngifisa ukuthi ubulungiswa kube khona. Yikho ngilana namhlanje," kuqhuba uNkk Mbuthu. Uthe kuningi azokukhumbula ngendodana yakhe ebihlakaniphile esikoleni, ithanda ukwenza izinto ngokuhleleka endlini futhi ebimeluleke ngezezimali. "Indodana yami ngizoyikhumbula nangamancoko ayo nje endlini. Nasesikoleni indlela ebezimisele ngayo bese kwaziwa ukuthi uzofundani uma ephothula uGrade 12," kuchaza yena. 