URamaphosa ubephendula imibuzo yamalungu ephalamende izolo. Ngesikhathi ubuholi be-DA bumbuza ukuthi kwakungekho yini okunye ayengakwenza kunokuba afake elakuleli ngaphansi kwezwe elehlelwe yinhlekelele, kuze kube nothaqa. “Sihlangane nabantu abahlukene besinikeza iziyalo ngobekumele sikwenze. Ukuqhubeka sihlonze izwe njengelehlelwe yinhlekelele yingoba sisafuna ukubheka ukuthi igciwane leCorona linqandeka kanjani. Ngingakuqinisekisa ukuthi izwe ngeke libe ngaphansi kukathaqa unomphela. Sizolokhu sixegisa imithetho soze sifike esigabeni sokuqala. Okubalulekile kakhulu ukuphepha kwabantu. Lokhu esikwenzile akubanga yinto esayithathela phezulu kodwa sasibhekelela ukuba abantu baphephe,” kusho uRamaphosa. Amanye amalungu ephalamende aveze ukuthi akhathazekile ngendlela okuphathwa ngayo imali nokudla okunikezwa abantu, bathi kuvula intuba yenkohlakalo ngalesi sikhathi seCorona. “Kukhona izinhlelo zokulandelela ukuthi imali ebekelwe ukulwisana neCorona ayidliwa ngendlela engafanele. Sizokwenza konke ukulwisana nenkohlakalo ngalesi sikhathi sokuhlaselwa yigciwane,” kusho uRamaphosa. Udaba lokubuyiselwa komhlaba kubantu ngaphandle kwesinxephezelo lube ngenye yezinto ebezihamba phambili. URamaphosa ubebuzwa i-FF plus ukuthi ngabe basazoqhubeka yini nohlelo lokuthathwa komhlaba. URamaphosa ungene ezintangeni wathi kumele abantu abamhlophe banikele ngomhlaba ukuba ubuyiselwe kwabamnyama, waphinde wathi uyaphoxeka ukuthi i-FF plus ayizi nezisombululo kulolu daba. URamaphosa uphinde waphakamisa ukuba kusekwe amabhizinisi akuleli, wanxenxa abantu bakuleli ukuthi bakhethe ukuthenga izimpahla ezenziwe kuleli njengoba bezama ukusisamisa umnotho. Uphinde waveza ukuthi isinqumo sokuthi kuvulwe izikole sasingelula kodwa bathatha iziyalo zososayensi abakuveza ukuthi zingavulwa. “Igciwane lisazoba khona isikhathi eside, sidinga ukuphila nalo sizijwayeze izindlela zokugwema ubungozi balo,” kusho uRamaphosa.