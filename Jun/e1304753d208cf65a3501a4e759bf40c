Umphakathi waseMondlo uqale ngoMsombuluko ukubhikisha esiteshini samaphoyisa, emuva kokubulawa kukaMnuz Phakama Kubheka (31), okuthiwa udutshulwe ngoMgqibelo ebusuku. Okucasula umphakathi ukuthi elinye iphoyisa elithinteka kulolu daba lingumakhelwane kababekazi kamufi, ayemvakashele ngosuku lwesigameko. Elandisa Isolezwe uNkk Thandiwe Sangweni ongubabekazi kamufi, uthe bahlukaniswe yizigceme naye kodwa bahlala bonke eMondlo. Uthe NgoMgqibelo uKubheka wayemvakashele kanti wayesephindela kubo ngesikhathi edutshulwa. “Ngezwa kuqhuma isibhamu izikhawu ezinhlanu esanda kuphuma nje endlini. Saphuthuma siyobheka emnyango, ngamthola elele phansi uPhakamani. Ngesikhathi ngiphuma endlini ngahlangana nephoyisa elingumakhelwane, lizongibikela ukuthi uPhakamani usedutshuliwe,” kusho yena. UNkk Sangweni uthe umufi wayephuzile, amaphoyisa athi wayehlasela ngommese leli elingumakhelwane. “Anganelisekile ngencazelo yamaphoyisa namanje angazi ukuthi ibulaweleni ingane yami. Ngisho ngabe beyonile, udutshulwa kanjani umuntu ephuzile. Uma ngabe wonile kungani bengambophanga,” kubalisa uNkk Sangweni. Uthe umufi udutshulwe yiphoyisa ebelihamba naleli elingumakhelwane, Isolezwe elinalo igama lalo. Kuthiwa ngesikhathi kufika umndeni endaweni yesehlo, belisasiphethe isibhamu. UNkk Sangweni uthe uKubheka wathathwa yiveni yamaphoyisa waphuthunyiswa emtholampilo. Yena walandela ngenye imoto, bangabe besawafica amaphoyisa emtholampilo. Uveze ukuthi uKubheka wayesakhuluma ngesikhathi befika kodwa akuphelanga sikhathi washona. Kuthiwa ubenenxeba lokudutshulwa esifubeni kodwa engophi, kumfimfa igazi. Umndeni kaKubheka uthe iphoyisa elingumakhelwane alisabonwa endaweni kusukela kuqale imibhikisho. UMnuz Sandile Sangweni ongumzala kamufi, uthe bayazi ngemibhikisho yomphakathi kodwa abahlangene nayo. Uthe okucasule umphakathi ukuthi seziningi izigameko zamaphoyisa athinteka ekubulaweni kwabantu kule ndawo. Ngesonto eledlule eDumbe kutholakale isidumbu sikaSiboniso Ntshangase (17), obefunwa edamini. Kusolwa amaphoyisa ukuthi ayemjaha nabanye abafana ngoba bebonakale bedlala ibhola, okungavumelekile ngokwemigomo yokuvalwa kwezwe. Isolezwe lithole ukuthi ababhikishi bahlakazwe ngezinhlamvu zenjoloba, kwaba khona abalimalayo. Ngesikhathi sokuloba uNksz Ndileka Cola okhulumela uphiko oluphenya amacala amaphoyisa i-Independent Police Investigative Directorate, ubengakaphenduli. Ucele ukuthunyelelwa imininingwane yodaba ukuze baphendule.