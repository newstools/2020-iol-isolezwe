Ngo-Agasti 2018 umbiko woMvikeli woMphakathi * -Advocate Busisiwe Mkhwebane, wasola uCele ngokuba budedengu nokungaphathi ngendlela. Wathi uCele nombutho wamaphoyisa, behluleka ukuvikela ofakazi ababili baKwaZulu-Natal. Ofakazi bangoMnuz Thabiso Zulu noLesley Stuta, baletha ulwazi ngophenyo lokukhwatshaniswa kwezigidi okwakwenzeka kuMasipala waseMzimkhulu. Kulo mbiko kwavela ukuthi ukuhluleka ukuvikela ofakazi kukaCele namaphoyisa kwaholela ekutheni babe sengozini enkulu ngoba kukhona abazama ukubabulala. UCele ubehlale ethi lo mbiko uyinsambatheka. Isinqumo seNkantolo eNkulu eseNorth Gauteng sithole ukuthi uMvikeli woMphakathi ushaye isikhala ngokuthi umbutho wamaphoyisa kwakumele uvikele ofakazi. Odabeni olufuze lolu, kule nkantolo kwakhishwa isinqumo ngoMashi 26, sokuthi uZulu kumele avikelwe uMnyango wezoBulungiswa, hhayi amaphoyisa. Ngenxa yaleso sinqumo uCele wanquma ukuba kulalelwe izinsolo asolwa ngazo uMvikeli woMphakathi. NgoLwesithathu, iNkantolo eNkulu inqume ukuthi umbiko kaMvikeli woMphakathi, ngoCele kumele uthathwe njengongekho. UCele ukwamukele okushiwo inkantolo wathi: “Okwenzeke lapha kubuyisa isithunzi embuthweni wamaphoyisa njengoba embikweni woMvikeli woMphakathi wawuthi sahudula izinyawo ekuvikeleni ofakazi,” Yize kunjalo uCele uthe umbutho uzimisele ukuba ukhuculule lonke ukhula lenkohlakalo nokungaphathwa kahle kwemali yabakhokhi bentela kuleli.