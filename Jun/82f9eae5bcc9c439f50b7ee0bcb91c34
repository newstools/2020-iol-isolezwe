OWAYENGUSIHLALO webhodi yakwa Passenger Rail Agency of South Africa (PRASA) uMnuz Popo Molefe, utshele iKhomishini kaJaji RaymondZondo ephenya ngokulawulwa kombuso yidlanza, ukuthi isono sokuxoshwa kwakhe kule nkampani kwaba wukulwa nenkohlakalo. Ubevele phambi kwale Khomishini ngoMsombuluko eGoli. U-Advocate Vas Soni ubehola ubufakazi ngenkathi le Khomishini iqhubeka nokupheka uMolefe ngemibuzo. “Kwabathenda elikhulu okwakumele likhishwe yiPrasa ngo-2014, njengosihlalo webhodi kwakumele ngisheshe ngivume ukuthi leli thenda lezitimela ezazizokwakhiwa eBrazil lisheshe lisayinelwe. Ngalimisa lelo thenda likaR2 billion,” kusho uMolefe. Uthe kwaqala lopho ukungezwani phakathi kwakhe nezinye izikhulu zale nkampani nongqongqoshe bangaleso sikhathi. Nakuba kwaphinde kwangenelela inkantolo ukuthi abuyiselwe esikhundleni sakhe ngaleso sikhathi, uMolefe uthe kwakungasasebenzeki kahle ngenxa yokuthi uNgqongqoshe wezokuThutha ngaleso sikhathi uMnuz Joe Maswanganyi, wangenelela wathi ibhodi angusihlalo walo, alibeke izizathu zokuthi kungani lithi akangalixoshi. “UMaswanganyi ngambhalela incwadi ngimbongela ngesikhundla sakhe asitholile sokuba ngungqongqoshe, ngacela ukuthi kungakuhle sihlangane naye njengebhodi kodwa wangangiphendula,” kusho uMolefe. Uthe okwalandela lapho kwaba wukuthi uMaswanganyi abanikeze izinsuku eziyisikhombisa ukuthi bachaze ukuthi kungani kufanele angabaxoshi njengebhodi. “Empeleni uMaswanganyi waxosha ibhodi ngaphambi kokuthi ahlangane nalo,” kusho yena. Emva kwalokho uthe abantu abalwa nenkohlakalo ePrasa, baxoshwa kwaqashwa abantu abagcwele inkohlakalo. Le Khomishini ishaya ibuya nje bese kuphele izinyanga ezintathu yama nophenyo lwayo ngenxa yokuhlasela kweCovid-19 kuleli. Kulindeleke ukuthi isikhathi sale Khomishini selulwe kuze kube unyaka ozayo. IKhomishini iyaqhubeka. 