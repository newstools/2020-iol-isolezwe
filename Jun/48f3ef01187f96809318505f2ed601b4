UMENGAMELI wakuleli uMnuz Cyril Ramaphosa uncome amagalelo abezindaba ngokusingatha ngendlela izindaba eziphathelene nobhubhane iCovid-19. URamaphosa usho kanje emhlangenweni obubanjwe ngobuchwepheshe besimanje be-video kuZoom lapho ebehlangene khona nehlangano yabahleli bezindaba, iSouth African National Editor's Forum (SANEF),  nabahleli bezindaba abahlukene ngemigomo yokulwa nokusabalala kweCovid-19. Uphinde wakuvuma ukuthi ngesikhathi kuqala isikhathi sikathaqa abezindaba abazange bakhunjulwe banikezwe indawo ebafanele njengeminye yemikhakha ebalulekile. Kodwa leli phutha uthe bakwazi ukulilungisa ngokushesha, nokwenza ababonge abezindaba emkhakheni ehlukene. "Kwalungiseka ngokungenelela kwenu nokwenza nginibonge. Ngoba ukungenelela kwabezindaba nohulumeni ngeCovid-19 kusize kakhulu.  ISanef inxuse  umengameli namaphoyisa ukuthi angenelele odabeni lwentatheli ephoqeleke ukuwela umngcele ngenxa yokusabela impilo yayo. Ngizokhuluma nongqongqoshe wamaphoyisa ukuqinisekisa ukuthi iyakwazi ukubuyeka ekhaya isaphephile futhi ingahlukumezeki nanoma yingayiphinindlela," kusho  uRamaphosa izolo. Uphinde wacacisa nangokushintshwa kwesinqumo sokudayiswa kukagwayi kwisigaba sesine, okwasusa umsindi sekushintshwa emuva kokuthi sekuqinisekisiwe. URamaphosa uthe kwakumele kuphinde kubuye yena ezochaza kodwa kwangenzeka.  UNgqongqoshe wezokuBusa ngokuBambisana nezoMdabu uDkt Nkosazane Dlamini-Zuma uyena owamemezela ukuhoxiswa kokudayiswa kukagwayi okwamdonsela amanzi ngomsele kubantu bakuleli ababhemayo nosomabhizinisi abadayisa ugwayi. "UMengameli kumele kube uyena ochaza ngezinguquko, okuyinto engenzekanga. Kwagcina sekubukeka ngenye indlela sekuthiwa uNgqongqoshe akangihloniphanga wangeqa. Cha, isinqumo sathathwa ngokuvumelana," kucacisa uRamaphosa.