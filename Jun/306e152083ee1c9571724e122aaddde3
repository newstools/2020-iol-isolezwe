LUSELUKHULU luyeza mayelana nokudonsa kanzima komnotho wakuleli ngenxa yeCovid-19. Usho kanje uNgqongqoshe wezeziMali kuleli uMnuz Tito Mboweni ngoLwesithathu ntambama ngenkathi ethula Isabelomali esiyipesheli seCovid-19. “Umnotho wezwe kulindeleke ukuthi wehle ngo-7.2% kulo nyaka. Lokhu kwehla kungokukhulu kakhulu emlandweni womnotho wezwe,” kuchaza uMboweni. Uthe ukungahambi kahle kwezomnotho kuleli kufakazelwa yizibalo zakamuva ezikhomba ukwenyuka kwezinga lokungasebenzi kwabantu osekwenyukele ku-30.1%. Uthe elakuleli lingene lavela ngekhanda ezikweletini ngenxa yaleli gciwane ngokutsheleka imali kwamanye amazwe. Nakuba kunjalo, ukushayele ihlombe ukusebenzisana okuhle phakathi kukahulumeni, amabhizinisi azimele, ezabasebenzi nezinye izinhlaka ezibambe iqhaza ekufukulweni komnotho wakuleli. “Ngaphandle kokuthola usizo ngaphandle umnotho ngeke ukwazi ukusimama. Kumele sithole usizwe emazweni ahlukene omhlaba. Kumele sazi ukuthi nemali eyitshelekayo, simelwe ukuyikhokha ngokuhamba kwesikhathi,” kusho uMboweni. Uncome elakuleli ngomsebenzi eseliwenzile wokuhlinzeka ngezinsiza zeCovid-19, njengokulungisa izindawo ezingu-400 okuhlelwe ukuhlaliswa kuzo abantu asebehaqwe yileli gciwane, nokuhloma kwaleli ngabesebenzi bezempilo abangu-50 000 asebekwazile ukuhlola abantu abangu-1.3 million ukuthi bami kuphi ngokusuleleka nge-Covid-19, nokuthi bangu-80 000 abantu bakuleli asebakwazile ukuhlomula ngemali ewusizo oluvela kuhulumeni olumaqondana nokuhlasela kwalolu bhubhane. “Sikwazile ukuqhamuka nezindlela ezintsha zokuphepha kwabantu abaningi. Kusekukhulu okuseza. Kodwa okubalulekile ukulandela imithetho yezempilo yokuhlanzeka ukunqanda ukusuleleka ngeCovid-19. Ekugcineni lenhlekelele izodlula,” kuchaza uMboweni.  