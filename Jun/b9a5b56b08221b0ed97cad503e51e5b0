ABOMSHWALENSE wabantu abaphelelwe wumsebenzi, i-Unemployment Insurance Fund, bathe izolo basamile ekuzibophezeleleni kwabo ekukhokheni isinxephezelo esibizwa ngeCovid-19 TERS kuze kufike ekupheleni kukaJuni. UNgqongqoshe wezemiSebenzi, uMnuz Thulas Nxesi, esitatimendeni asithumelele abezindaba uthe, "Imali izoqhubeka nokukhokhelwa abasebenzi abafanele njengoba kwakubekiwe ukuthi izokhokhwa kusukela ngo-Ephreli, Meyi nangoJuni 2020 futhi izokhokhwa ngendlela efanayo, ibe phakathi kuka38% no60%." I-UIF ithe izicelo ezifike ngemuva kwesikhathi zizobhekwa kodwa kuzoya ngokuthi bayithole yonke yini imininingwane edingekayo. Ngokusho kwabe UIF, kunezicelo ezingakakhokhelwa ngenxa yokushoda kwemininingwane ehambisana nazo nedingekayo ukuze kukhishwe imali. Echaza ungqongqoshe ngenqubekela phambili yesikhwama, ungqongqoshe ubeke kanje : NgoJuni 24, isikhwama sikhokhe uR 8.4 billion (R8,401,750,767.94) kubaqashi abawu149,120 abathumela izicelo egameni labasebenzi abawu-2,037,458. Sesisonke isamba semali esesikhokhwe i-UIF sesicishe sifinyeleleÂ  kuR 28 billion (R 27,717,930,315.10) kusukela ngo-Ephreli 16," kusho uNxesi. Ngokusho kukaNxesi, isikhwama sidlale indima enkulu kubantu baseNingizimu Afrika. Uthe le mali ekhishwa yi-UIF ibhekene ngqo nokwehlisa ukhwantalala njengoba kusenalesi simo esinzima esidalwe yigciwane leCovid-19. Uqhube wathi akhona amaphutha enzekile kodwa bahluleka abagxeki ukubona okuhle osekwenziwe yilesi sikhwama ukutakula imiphakathi yakuleli. Eqhuba uthe le mali ifinyelele ku14 million ngoMeyi. "Umehluko wangempela ezimpilweni zabasebenzi futhi ubufakazi bokuzibophezela kukahulumeni ekwenzeni umehluko wangempela (ezimpilweni zabantu)." Okunye okuvelile ukuthi kunemali enguR770 million ekhokhwe ngqo kubasebenzi, yize izicelo zazifakwe ngumqashi egameni lomsebenzi. Kusukela ngo-Ephreli, sekukhokhwe imali ebalelwa kuR135 million kubasebenzi basezindlini, kwathi abangaphandle bakhokhelwa uR639 million. Ungqongqoshe uthe babalelwa ku965 751 abasebenzi abangakakhokhelwa ngenxa yokushoda kwemininingwane yabo obekudingeka ithunyelwe ngabaqashi. African News Agency (ANA) 