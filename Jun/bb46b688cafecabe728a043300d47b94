Kuthiwa uPhindile (24), (isibongo sakhe esingatholakalanga), abanezingane ezintathu nendoda, ushone ekhala endlini abehlala kuyo. Kuthiwa ushaywe kusukela ngo-1 kwaze kwashaya * -4 entathakusa. Ushone kade evakashile efike ngoLwesihlanu esuka eBhamshela. “Umsolwa ubenanencwadi yesivimbelo senkantolo ukuthi angamshayi umufi. Ubehlala ngokumhlukumeza, nezingane zimsabisa okwenyoka ngoba wake wambopha izandla wamshaya embeke nesibhamu esiphongweni. Bekuthi uma emshayile, bese efuna ukulala naye akhombise ukuthi usemxolele,” kusho umthombo. Kuthiwa indoda ike yacabanga ukubaleka umkayo eseshonile kodwa umfowabo wabiza amaphoyisa yaboshwa. “Banezingane ezintathu endala ina-9 ifunda uGrade 2, ezimbili bezihamba inkulisa. Sisathukile isimo esimbone eyisona uPhindile. Sishaqekile akulaleki ebusuku isithombe asisuki emqondweni. Ubezishaya izingane sezimsaba zicasha ngonina uma efika ebuya emsebenzini.” Ikhansela lika-ward 14 eThekwini, uMnuz Patrick Mfeka, ubabaze isihluku wathi ibuhlungu into eyenzekile ngakho amadoda awasukume avikele abesifazane nezingane. Okhulumela amaphoyisa KwaZulu-Natal uColonel Thembeka Mbele, uthe umufi ushaywe waze wafa lapho ebehlala khona eThornwood.       