Kuqale ngoJuni 8 ukusebenza kwezikhungo selokhu kwaqala uthaqa phakathi kwamabili ngoMashi 26. Izolo Isolezwe lihambele ePinetown, eRossburgh nasesikhungweni sokuthelela izimoto esisemgwaqweni uGoble Road, eMorningside esivaliwe. Sekuphele amasonto sivaliwe kanti izolo intatheli ifikisane esangweni nabantu abebezofutha ngesibulalimagiwane ngaphakathi. Esangweni kunesaziso esithi isikhungo sivaliwe ngenxa yokuthi kunomsebenzi okwatholakala ukuthi uneCovid-19 kodwa alubhaliwe usuku esiyovulwa ngaso. Nesikhungo sokuhlolela ukushayela eMbilo sivalwe ngoLwesithathu ngemuva kokutholakala kwesisebenzi saso ukuthi sineCovid-19. Esikhungweni sasePinetown naseRossburgh abantu bebemi kolayini abade ngaphandle, beqhelelene ngebanga befake izifonyo obekuthi uma befika esangweni bahlolwe, bathelwe isibulalimagciwane ezandleni bese kubhalwa phansi imininingwane yabo. EPinetown abantu bebeze babekelwe izihlalo ngaphakathi futhi bengeniswa ngamaqoqo. ERossburgh abantu bebepaka izimoto zabo ngaphandle kwesikhungo bangene ngezinyawo. Lesi sikhungo siyavula ngempelasonto kusuka ngo-7.30 kuya ngo-2.30 ntambama. Ngempelasonto esiya kuyo (27-28 Juni kuphela) kuzovunyelwa nabazobhala ama-leaner’s nabahlolelwa ukushayela. Ngenyanga edlule uMnyango wezokuThutha welule ngezinsuku eziwu-90 ukuba semthethweni kwamalayisensi, amaphemithi, nezitifiketi zemoto okuphelelwe yisikhathi phakathi kukaMashi 26 noMeyi 31. Ilayisensi, learner’s, PDP okuphelwe yisikhathi ngoMashi 26 kuya ngoMeyi 31 kuzothathwa njengokusemthethweni izinyanga ezintathu kusukela ngoJuni 1 nonyaka. Ngesonto eledlule uMnyango wezokuThutha esifundazweni ukhiphe isitatimende uthi ukubeka eqhulwini ukuphepha kwabasebenzi nomphakathi futhi uzoqhubeka ugcine imithetho yokuphepha kwiCovid-19. Uveze ukuthi usalele emuva ngesibalo esingu-5 000 sabafake izicelo zokuhlolelwa ukushayela, nezababhala ama-learner’s eziphazamiseke ngenxa yokubheduka kweCovid-19. Kunezimoto eziwu-37 000 ezingathelile.