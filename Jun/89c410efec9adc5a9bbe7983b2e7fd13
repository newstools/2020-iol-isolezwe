Usomatekisi (38) udutshulwe ngezinhlamvu eziyisikhombisa, waphuthunyiswa esibhedlela wafike washonela khona. Okhulumela amaphoyisa KwaZulu-Natal, uColonel Thembeka Mbele, ukuqinisekisile ukuthi kuphenywa icala lokubulala. Umthombo weSolezwe uthe ngesikhathi abantu befika kuye emuva kokudutshulwa ubesazikhulumela. “Uzicelele ukuthi aphuthunyiswe kwabama-ambulensi. Endleleni ubelokhu ethi kungani behamba kancane ngoba uphelelwa ngamandla. Ubelokhu ezikhalela ngokuthi akazi wenzeni nokuthi akabazi abamhlasele,” kusho umthombo. Abezimo eziphuthumayo bakwa-Reaction Unit South Africa (RUSA), bathe umufi ulethiwe kubona kade enamanxeba okudutshulwa. Bazamile ukuhlenga impilo yakhe. Bamphuthumisa esibhedlela lapho efike washonela khona. Imenenja ehhovisi yaSantaco eKZN, uMnuz Sfiso Shangase, uthe bakhathazekile ngokwanda kokubulawa kosomatekisi. “Sithanda ukuqala sidlulise amazwi enduduzo emindenini eshonelwe embonini. Selokhu kuvulwe izwe ngokwesigaba sesithathu siyathola ngokubulawa kwabafowethu embonini. Uma sibulalana akutholakali isisombululo, akuhlalwe phansi sixoxe. Sicela onolwazi athinte amaphoyisa ukuze kuboshwe abenzi bokubi,” kusho uShangase. Ezehlakalweni ezisanda kwenzeka zokubulawa kosomatekisi kubalwa esaseShowe naseNquthu. ENquthu udutshulwe ehamba nezingane zakhe ezimbili. Nazo zibulewe. Nakusoseshini waseBambanani, eMargate, nakhona sekubulewe abantu abangaphezu kwabayisikhombisa kusukela ngonyaka odlule. “Sekuyinto ejwayelekile ukuba kubulawe abantu kulo soseshini. Siyafonelwa sitshelwe ukuthi namhlanje yilanga lakho lokubulawa. Kukhona abantu abafuna ukudla umzila. Kukhona abafakwa bezolungisa umsebenzi, bezoqapha bagcina bedla umsebenzi. Kube sekufika nabanye abantu abafuna ukudla umsebenzi. Kukhona namaphoyisa angene kule nto nokwenza kube nzima ukuba ixazululeke,” kusho umthombo. Kuthiwa sekukhona nabantu asebehlala ngokubhaca ngoba besaba ukuthi bazobulawa. Sekufe abantu ababalelwa kwabayisikhombisa. Kukhona omunye obulewe ngesonto eledlule, okumele afihlwe maduze. Kunomunye obulewe ngoMsombuluko, uMnuz Themba Ndovela, ongumshayeli. Udutshulwe KwaNzimakwe ngasesikoleni eNtabeni. Ubelayishile abantu begcwele, itekisi ize yakhalakathela emzini womuntu. Uyena kuphela oshonile.