UNGQONGQOSHE wamaPhoyisa kuleli, uMnuz Bheki Cele uthe ukube kuya ngaye, ngabe kade abuvala utshwala bungadayiswa nhlobo kuleli.  UCele uphawule kanje kade ehambele imindeni yamaphoyisa kaMasipala weTheku adutshulwa ashona kuleli sonto eHammarsdale.  “Inkinga wukuthi izinqumo sizithatha sihlangene kuhulumeni, kodwa ngokwami bengizobuvala utshwala,” kusho uCele.  Uthe abantu abaningi kuleli bacabanga ukuthi bonke abantu bayabenamela utshwala.  “U-31% kuphela wabantu abadayisa utshwala nalabo abafuna kuqhutshekwe nabo kuleli. U-69% wabantu bakuleli ababuphuzi utshwala,” usho njalo.  Uthe abantu abasha amashushu ngotshwala iningi labo abantu abasebasha abangenandaba nokuziphatha.  Wenze isibonelo ngokuthi ngesikhathi sesigaba sesihlanu nesesine sokuvalwa kwezwe, ukufa kwabantu nezingozi bekunciphile kuleli.  “NgoMsombuluko womhlaka 1 (kuJuni izwe selisesigabeni sesithathu sikathaqa), kufe abantu abangu-40, kwalandela abanye abangu-51, manje kusanda kufa abangu-59,” usho njalo.  Uthe uzwile nokuthi umshayeli weloli okufe kulo abantu abayisishiyagalombili eJozini KwaZulu-Natal ngenkathi kudaleka ingozi, kusolwa ukuthi naye ubephuzile.  Nabantu abayisithupha abahlaselwe ngokudutshulwa babulawa ehostela eJabulani eSoweto kuleli sonto, uthe nakhona kunemibiko ethi bebehlezi ndawonye kuphuzwa ngaphambi kokuthi kuba khona abahlasela abanye bababulala.  Mayelana nokubulawa kwamaphoyisa, uthe usekhulumile noKhomishana wamaphoyisa wakulesi sifundazwe, uLieutenant General Khombinkosi Jula, wathi lolu daba selusezandleni zoKlebe.  Kwenzeka konke lokhu nje, uNdunankulu wase-Eastern Cape uMnuz Oscar Mabuyane, uthe kungenzeka ukuthi utshwala buvalwe kulesiya sifundazwe emva kokuthi selokhu buqalile ukudayiswa, sekubulawe abantu abangu-94, kwadlwengulwa abangu-77. 