Umthombo weSolezwe okulesi siteshi, uthe ngoMgqibelo amaphoyisa afike aqhinqa endaweni yokupaka izimoto, acela ukunikwa okhiye bezimoto aphuma ayosebenza. Uqhube wathi indaba iqale ngeledlule ngesikhathi uzakwabo oyiphoyisa egcwalisa ifomu yezimpawu zeCovid-19 emuva kokuhlolwa izinga lokushisa esangweni. Kuthiwa iphoyisa izinga lalo lokushisa belingaphansi kuka-38 degrees kodwa kwifomu lathikha o-yebo abaningi bezimpawu zeCovid-19. Kuthiwa liphuthunyiswe emtholampilo iPoly, langabe lisabuyela emsebenzini. Ngaphakathi esiteshini kube sekuvalwa amathoyilethi abesifazane, indawo yokuvula amacala negumbi elibizwa ngeWriting Room eligcina izinto zokubhala zamaphoyisa. “Njengamanje abesilisa nabesifazane bangena emathoyilethi awodwa. Sifuna kuvalwe ibhilidi lifuthwe ngesibulalimagciwane, kufuthwe nezimoto zomsebenzi ngoba sishintshana ngazo. Sifuna nokunikwa okuzosivikela kwiCorona okwanele. Abaphathi abangabeki impilo yethu engozini ngoba yithina esihlangana nabantu emgwaqweni,” kusho umthombo. Uthe kubakhanyele sekuhenqwa ingxenye yebhilidi ukuthi uzakwabo uneCovid-19. Uthe kuphanyekwe nezaziso zomphakathi esiteshini ezithi zivaliwe izingxenye zebhilidi kodwa sangabekwa isizathu nesikhathi ezizovulwa ngaso. “Sitshelwe ukuthi ngoMsombuluko (esho namhlanje) kuzoba nomhlangano wabamele abasebenzi nabaphathi. Asiphephile neze kodwa abaphathi bayafihla. Bafuna siphume siyobhala amathikithi, sibambe amalayisensi abantu ngesandla ekubeni singenawo amagilavu nemithi eyisibulala magciwane eyenele. Nathi singabantu,” kusho umthombo. Okhulumela amaphoyisa kaMasipala weTheku, uSenior Superintendent Parboo Sewpersad usiqinisekisile isigameko wathi iphoyisa eliyisitshudeni kutholakale ukuthi lineCovid-19. Uthe iphoyisa lizivalele ngalodwana futhi bahloliwe abantu elihlangane nabo. “Senza konke okusemandleni silandela imithetho ebekiwe elwa neCovid-19,” kusho uParboo. Okhulumela inyunyana yabasebenzi bakamasipala iSouth African Municipal Worker’s Union eThekwini, uMnuz Xolani Dube uthe bafuna sivalwe isiteshi bese kufuthwa ngesibulalimagciwane.   