Omunye womaskanda uPhindamshaye, uthe kune-group kaWhatsApp ebizwa ngeMaskandi Workers esungulwe wuBuselaphi, lapho kuxoxwa khona indaba yokufaka imali ukuze kutholwe uxhaso kuhulumeni. “Kumanje sengize ngathatha isinqumo sokuthi ngiphume kule group ngoba selokhu kwaqala ukukhulunywa ngemali iNingizimu Afrika ingakangeni ngisho esigabeni sesithathu sokusebenza kwezwe. Bekuthiwa njengoba singakwazi ukusebenza uBuselaphi nguyena osikhulumela noNgqongqoshe wezobuCiko kuzwelonke ukuze sihlomule ngemali. Baningi nabanye asebephumile kule group ngoba sekucacile ukuthi kudlalwa ngathi. Nemali okwathiwa asiyifake kwathiwa ngeyomuntu ohlela amagama ethu ukuze athunyelwe kungqongqoshe bese siyahlomula kodwa kuze kube yimanje asikatholi lutho,” kusho uPhindamshaye. Omunye oqinisekisile ukuthi uphumile kule group nguVulandlela naye okhala esifanayo. Ethintwa uBuselaphi, uthe kuyiqiniso ukuthi kune-group ekhona ayisungula ngenhloso yokusiza amaciko. “Le group ngiyisungule ngoFebhuwari kulo nyaka. Ngesikhathi ngiyisungula bekungeyona eyokubhekelela isimo sikathaqa ngoba akekho obazi ukuthi kuzokwenzekani. Engakwenza ngabhalela uNgqongqoshe wezobuCiko namaSiko, uBaba Nathi Mthethwa, ngikhala ngokuthi amaciko kamaskandi kawaqashwa emicimbini kahulumeni. Ngangifuna ukuthi asicebise uma kukhona okumele sikwenze ukuze siqasheke nathi. Wangixhumanisa nomqondisi womnyango ukuthi asisize,” kusho uBuselaphi. Uthe wacelwa wumqondisi ukuthi baqoqe imininingwane yabo bonke omaskanda ukuze ifakwe kwi-database kahulumeni ukuze baqashwe uma kuvela imisebenzi. “Akukhokhwa mali ngokufaka igama kwi-database, kodwa oR100 esabacela komaskanda ngabokuthi kukhokhelwe umuntu ohlela imininingwane yabo ukuze bakwazi ukungena kwi-database. “Lokho besikwenza ngoba umuntu obahlelelayo uyazisebenza kodwa bese kuphoqa ukuthi amise eminye imisebenzi yakhe asize bona. Omaskanda abaningi bebethumela imininingwane ebhalwe ngepeni esiqeshini sephepha bese ibhalwa ngendlela ehlelekile,” kuqhuba uBuselaphi. Uthe lokho kubasizile njengoba bekwazile nokuthi bacele ama-voucher kuhulumeni ukuze kubhekelelwe omaskanda njengoba kungakasetshenzwa. Uthe njengamanje asephumile ama-voucher omaskanda baseGoli abanikwa ama-voucher kanti nakwezinye izifundazwe azotholakala. Uthe akukho mali ayidlile yabaculi, inkinga wukuthi kukhona abangafuni ukubuza ukuze baqonde kahle. Abaculi athe usebabhalisile bangu-222 futhi usaqhubeka. Uveze ukuthi abanye ababhalisiwe abakayifaki naleyo mali engoR100 ngoba akuyona into abebeyihambisa phambili imali kodwa wukuthi kusizakale abaculi.