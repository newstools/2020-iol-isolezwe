Ucwaningo olwenziwe ngabePharma Dynamics luveze ukuthi kwehle ngo-90% ukubonwa kodokotela selokhu kuqale iCovid19. Ucwaningo olwenziwe kodokotela abahlukene kusukela ngoMeyi, luveza ukuthi abantu sebeyasaba ukubonana nabo ngenxa yeCovid19. UDkt Anna-Marie Grebe, iMedical Consultant kwaPharma Dynamics, uthe yize abanye behlaliswe emakhaya ngenxa yemigomo nabanezifo ezibucayi abasayingeni. Lezi yiziguli okumele ngabe zibonana nodokotela ngaso sonke isikhathi ukuyobheka isimo sempilo. “Akumele abantu abanenkinga yokukwenyuka komfutho wegazi bahlale emakhaya bengazazi isimo sabo.” Uthe iziguli ezinezifo okubalwa kuzo ushukela, umfutho wegazi nenhliziyo kumele zizinake, zibheke nezimpawu zokugula. Uthe izimpawu okumele zinakwe kubalwa ukuncisheka ukuphefumula, isiyezi nokushaya kakhulu kwenhliziyo. UDkt Grebe uthe ukwehla kwezibalo kushaye wonke amazwe kanti odokotela abaningi basancamela ukubonana ngqo neziguli kunokuxhumana nazo ngocingo. Ngokwalolu cwaningo kuthiwa bawu-92% odokotela abasancamela ukubonana neziguli ubuso nobuso, bancane abancamela ubuchwepheshe bama-video ne-internet. UDkt Portia Kheswa-Masinga waseThekwini, uthe kusebenzeka kanzima ngalezi zikhathi wakufakazela ukuthi sehlile isibalo seziguli esibonana nabo. Uthe bonke ozakwabo bakhala esifanyo ngenxa yokuthi iziguli sezisaba ukuya kodokotela. Okunye okunciphisa izibalo wukuthi abanye abasenayo imali yokubonana nodokotela, okwenza bancamele ukuya emitholampilo kahulumeni. “Okokuqala emlandweni abeHPCSA (Health Professions Council of South Africa), bavumele ukuthi odokotela basebenzise ucingo noma ubuchwepheshe ukusiza iziguli. Akuzona zonke iziguli ongakwazi ukuzisiza ngaphandle kokubonana nazo ubuso nobuso. Iziguli ezinezifo ezibucayi okungenani uyaxhumana nazo ngocingo ubheke isimo sempilo, ubhale nemithi okumele ithengwe. Kunzima kulabo abagula kakhulu okudingeka bafakwe ne-drip,” kusho uDkt Kheswa-Masinga. Naye uthe usesebenzela ekhaya nge-i-internet nangocingo kodwa kunzima kubantu abadala abakholelwa ukuthintwa udokotela nokujova. “Umkhakha wethu ushintshe kakhulu futhi sishayelekile nasephaketheni,” kusho yena.