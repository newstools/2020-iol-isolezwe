Esitatimendini iSadtu, Natu, Naptosa, Peu, SAO nezinhlangano zabazali iFEDSAS, NASGB, GBF neSANASE zithe othisha kumele bangayi kuphela ezikoleni uma bebona ukuthi akuphephile. “Sithole ukuthi izikole zikulungele ukufundisa, ngakho siyakweseka ukuba kuqalwe kufundwe ngoMsombuluko (namhlanje). Kodwa izikole ezingahambisani nemithetho yokuphepha ngeke zivulwe nhlobo zona. Sijabule ngokulethwa kwezinto zokuvikela igciwane, ukulethwa kwamanzi nokwenziwa ngcono kwezindawo zokuzikhulula. Sizolandelela kahle ukubheka ukuthi ziyafika yini izinto ezikoleni ezisalinde ukuba kufike izinto ezithize. “Siyalele amalungu ethu nothisha ukuthi babuyele ezikoleni ngaphandle uma izikole zingaphephile. Sifuna ukuxwayisa ngokuthi akumele kube nezinhlelo eziningi zokuzama ukubuyisa isikhathi esilahlekile ngakho izikole kumele zigxile ku-matric okuyiwona olahlekelwe kakhulu.” UNgqongqoshe weMfundo eyisiSekelo, uNkk Angie Motshekga, izolo uthe konke sekumi ngomumo. “Abafundi kwakumele baqale ukufunda ngoJuni 1 kodwa kwangenzeka ngenxa yezinkinga esabhekana nazo. Manje sizilungisile izinto. Izikole zihlanziwe, okokuvikela kwalethwa ezikoleni. Kuphephile ukuba abafundi baqale ukufunda kusasa (namhlanje),” kusho uNkk Motshekga. Ngokombiko womnyango, ezikoleni eziwu-23 675 ziwu-23 100 okuvele ukuthi zikulindele ukuba ziqale zifundise. Ngamanye amzwi * -97.6% wezikole zikulungele ukufunda. Kulezo ezinenkinga kunezinhlelo ezenziwayo. Udaba lwamanzi kuthiwa yilona elibe nokuphazamisa ezikoleni eziningi. Ngokombiko ezinye izikole bezinawo amathangi kodwa amanzi engekho, ezinye zingenangqalasizinda nhlobo yamanzi obekumele kuqalwe phansi kulekelelwe lezo zikole. Abazali abangafisi izingane zabo zibuyele esikoleni kumele balandele umthetho ukuze bangancishi ingane ilungelo lokufunda. “Kusamile ukuthi abazali abangafisi ukuba izingane zabo zibuyele esikoleni bangazigcina emakhaya kodwa baqinisekise ukuthi izingane zithola imfundo. Siyacela kungabi novanzi ezikoleni, ngaphandle kwabantu abazobe benomhlangano ohleliwe nothishanhloko. Kunesikhalo sokuthi kufika abantu abathi bazobheka ukuthi izikole zikulungele ukufunda, bengafake nezifonyo siyacela abantu bangayi ezikoleni.”