ICALA libhekene noMnuz Muzikayise Malephane (31), osolwa ngokubulala owesifzane owasinezinyanga eziyisishiyagalombili izithwele, uNksz Tshegofatso Pule, lihlehliselwe uJulayi 3 emuva kokulaxaza imizamo yakhe yokuthola ummeli. UMalephane waseZondi, eSoweto, uboshwe esendleleni ephuma eMpumalanga ngesonto eledlule futhi wavela kafushane eNkantolo yeMantshi yaseRoodepoort lapho ebekwe khona icala lokubulala uNksz Pule (28). Umzimba kaNksz Pule watholakala ulenga esihlahleni, unamanxeba futhi wayegcinwe ephila ngesikhathi egibela imoto eyi-metered taxi eyayibizwe yisoka lakhe emasontweni amabili. Inhlangano i-EFF ne- Not In My Name bebeyigxenye yabantu ebebebhikisha ngaphandle kwenkantolo lapho uMalephane abezobe evele khona ngezobuchwepheshe njengoba yena ubesejele iKrugersdorp. Umsolwa ushiye phansi imizamo yokutholelwa umuntu obezommela, icala lwahlehliselwa uJulayi 2 ukuze athole ummeli ozimele. Nakuba kunjalo ukuhlehliswa kwecala akwehlanga kahle kubantu ebebebhikisha ngaphandlle. Omunye wabangani bakaNksz Pule, obesenkantolo, utshele i-eNCA ukuthi uphatheke kabi ukuthi sekungaze kuhlehliswe icala ngenxa yokuthi uMalephane ufuna ummeli ozimele. "Silapha ukuzothola ukuthi kwenzekani kuTshegofatso. Ngubani owayengungqondongqondo waleli tulo futhi siphoxekile," kusho intombazane. Umngani wengeze eminye imibuzo edinga ukubuzwa kuleli cala. "Uma akhokhelwa ukuba abulale uTshegofatso lokho kuchaza ukuthi uzokhokhelwa ukuba abe yimvu yomhlatshela yalowo owahlela itulo. Isikhathi esiningi anikezwa sona sizomenza aphole bese abantu abahlela itulo bephunyuka." Omunye umngani uPalesa Ndarala uthe uyakholelwa ukuthi uhlelo lwezobulungiswa alusekeli umgilwa. â€œUTshego ufile, umntwana ufile. Abanikezwanga ithuba lokuzicelela uxolo ngezimpilo zabo kodwa uMuzi unikezwa uxhaxha lwamathuba okuba akhokhele ummeli," kusho uPalesa. 