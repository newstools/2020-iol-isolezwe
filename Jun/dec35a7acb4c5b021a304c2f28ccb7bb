Oyilungu lomndeni wakwaSibiya nocele ligodlwe igama lakhe, uthe abenelisekile ngophenyo lwamaphoyisa. Uthe bawanikeza amaphoyisa eminye imininingwane ngezinsolo abanazo kodwa akukho akwenzekile. Uveze ukuthi basezingxoxweni nabaphenyi abazimele ukuze baneliseke. “Sizwa kuthiwa kukhona incwadi eyatholakala okuthiwa yabhalwa umufi, nayo asiyazi. Amaselula atholakala emotweni yakhe athathwa ngamaphoyisa abuye aphindiselwa kumyeni wakhe.” Uthe abakaze baxhumane nebandla kodwa owayephethe inkonzo ngumbhishobhi osezothatha umhlalaphansi. Kuvele nokuthi kukhulu ukungezwani phakathi komndeni kaNkk Sithole nomfundisi, futhi kuthiwa umyeni wakhe usedayise nomuzi obewakhiwa ngumufi eVerulam. Umndeni unezinsolo zokuthi umufi ubehlukunyezwa ngumyeni wakhe futhi unobufakazi balokho. Kuthiwa kukhona abaziyo ebandleni ngokuhlukumezeka kwakhe kodwa bekungathathwa zinyathelo. Isolezwe lithumele imibuzo ngoMsombuluko kwi-email yebandla, oyiphendulile othe bazoyiphendula. Kushaye isikhathi sokuloba i-email ingakaphendulwa, ngisho sekuthunyelwe omunye umyalezo wokulandelela izolo. Okhulumela amaphoyisa KwaZulu-Natal uColonel Thembeka Mbele, uthe kusaphenywa ngokufa komuntu emuva kokutholakala kwesidumbu sikaNkk Sithole. UNkk Sithole ubenguthisha esikoleni sabamanga aphansi eNanda. Bebesemishini oThongathi ngokomsebenzi nomyeni wakhe. Ngesikhathi eshona kuthiwa babevakashele komunye umuzi wabo eMelmoth, izingane zabo ezimbili ziseMtubatuba. Ngesikhathi kuthintwa uSithole ngesigameko, uthe akafuni ukuphawula ngalolu daba.