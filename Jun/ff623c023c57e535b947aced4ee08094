UPHIKO lwabesifazane be-ANCWL KwaZulu-Natal, lufuna ozakwabo kwi-ANC basigxeke isenzo okubikwa ukuthi senziwe omhlophe wakuleli ofanise uDkt Nkosazana Dlamini-Zuma onguNgqongqoshe wezokuBusa ngokuBambisana nezoMdabu nemfene esithombeni. Ongunobhala walolu phiko uNksz Nonhlanhla Gabela, uthe: "Sifuna onke amalungu e-ANC kube yiwona atshela abantu ngobungozi bokubandlulula omunye umuntu ngebala. Ngaphandle kwe-ANC, sifuna onke amaqembu ezepolitiki asuke asigxeke lesi senzo". Ngokusho kwakhe, abatholakala becwasa abantu abamnyama ngalolu hlobo bebehlisa isithunzi, kumele baboshwe bese begweyagwetshwa, ingakhulunywa indaba yokuthi bagwetshwa isikhashana emva kwalokho kuthiwe abakhokhe inhlawulo. Iyasilimaza thina bantu abamnyama futhi abangabesifazane ukuthi sehliswe isithunzi. Ngaphandle kokuba wumuntu wesifazane, uMama uDlamini Zuma ungumuntu omkhulu kabi ukuthi ungamehlisa isithunzi ngendlela yokuthi ungaze umfanise nemfene," kusho yena. Uthe okuphawulekayo lapha, ukuthi abamhlophe ababandlululayo, bayahlehla manje ekubizeni abantu abamnyama ngamakhafula, kunalokho sebesebenzisa amanye amagama afana nemfene nesiduphunga ukwehlisa abantu abamnyama isithunzi. Ngokwakhe, wonke umuntu wakuleli kumele asigxeke lesi senzo sokwehlisa umholi onjengoDkt Nkosazana Dlalimini-Zuma, othatha izinqumo ngokubonisana nabanye ozakwabo kwiKhabhinethi kodwa agcine ngokugxekwa sengathi uzithathela izinqumo ngokwakhe. Okhulumela i-ANC KwaZulu-Natal uMnuz Ricardo Mthembu, uthe nabo bacasuke kabi, kangangokuthi umhlangano wesigungu esiphezulu sale nhlangano ebesidingda lolu daba ngeSonto sivumelene ngokuthi sizovula icala ukuze aboshwe osolwa ngalokhu. "Sekuyoba yizinkantolo eziyothatha isinqumo ngoba phela intando yabantu kuleli, isebenza ngokulawulwa wumthetho sisekelo wezwe," kusho uMthembu. Ugxeke ezinye izinhlangano okuyaye kuthi uma kukhona okwenzekayo kuleli, zibange umsindo kodwa azizwakali kulokhu kwehliswa isithunzi kukaDkt Nkosazana-Dlamini Zuma. Uthe kule ntando yabantu yakuleli, abantu bakufaka izinselelo ngokulandela umthethosisekeklo wezwe, ohlonipha nke amalungelo abantu, kodwa lokho okungasho ukuthi abantu abahlambalaze abanye. Kwenzeka konke lokhu nje, kuzokhumbuleka ukuthi kunemibiko esola ukunqaba kukaDkt Dlamini Zuma ukuthi kuqhutshekwe nokudayiswa kukagwayi kuleli, okuyiyona okusolwa ukuthi imdalele amazinyo abushelelezi kwabathile. Phambilini wasolwa othile owabhala ezinkundleni zokuxhumana ngokuthi uyisiduphunga ngoba enqaba ukuthi ugwayi uphinde udayiswe kuleli uma sekuxegiswa imithetho kathaqa kulandela ukuvalwa kwawo. 