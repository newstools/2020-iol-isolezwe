IZAKHAMUZI zasoLundi aziwuvali umlomo ngobubele ezibenzelwe wumasipala wendawo oholwa nguMnuz Wilson Ntshangase ngoLwesihlanu. UMasipala wasoLundi unikelele ngamavawusha okudla abiza uR500 kumndeni nomndeni kwengu200 edla imbuya ngothi. Phakathi kwezakhamuzi ezibonge zanconcoza kumasipala kubalwa uMnuz Nkosikhona Nkabinde, uNksz Bongiwe Phakathi noNksz Sinothando Buthelezi abathe lamavawusha azodlala enkulu indima ekuxosheni ikati eziko kulesi sikhathi esinzima esidalwe yiCovid-19. UNtshangase uthe lezi zakhamuzi zixhaswe ngaphansi kohlelo olusungulwe ngumasipala ngenhloso yokubhekelela izakhamuzi ezihlwempu. "Umuntu ungqongqoze kumSamariya olungileyo wanikelela ngenkece enguR100 000, sakwazi ukucosha amavawusha kaR500, okwenele izakhamuzi ezingu-200," kuchaza uNtshangase. NeLungu lePhalamende elimele iNkatha kuzwelonke, uNkk Magdalena Hlengwa, usituse kakhulu isenzo sikaNtshangase sokulekelela imiphakathi engazi ukuthi izothathani ihlanganise nani ukuxosha ikati eziko. Uwugqugquzele lomasipala ukuba ungagcini ngale mindeni kodwa uqhubeke nokweseka neminye imindeni. Ngaphandle kukaNkk Hlengwa, bekukhona nePhini leMeya uGabi Madela,Â  uSihlalo wesiyingi se-IFP, Ondini uMnuz Bhekinkosi Buthelezi namakhansela omkhandlu wasoLundi.