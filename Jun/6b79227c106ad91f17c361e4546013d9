UMalema ubephendula imibuzo yezintatheli izolo eGoli, ebezimbuza noma ngani ethinta yena ne-EFF. Phakathi kwemibuzo kube ngowethenda yango-2009, kaR52 million, eyayithinta uMnyango wezokuThutha nenkampani i-On Point Engineering, emantanyiswa neRatanang Family Trust, uMalema ayengamele. Uthe isicelo sakhe sokuba icala liqulwe eceleni kunabanye abasolwa, ukuze liqulwe ngokushesha sachithwa yiNational Prosecuting Authority (NPA), yathi abukho ubufakazi obungamenza abhekane necala lobugebengu. Icala labe selisuswa ohlwini lamacala ngo-2015, kodwa selivuswe ngumphathi wabashushisi beNPA * -Advocate Shamila Batohi, uMalema akekho ohlwini lwabasolwa. “Wayengeke akwazi ukungibeka amacala, nangelinye ilanga ngeke angibeka amacala. Noma ngabe uyangibeka ngeke aphumelele ngoba angikho kulezinto mina,” kusho uMalema. Uvumile ukuthi wahlomula kule thenda kodwa ukuchithile ukuthi ukukhwabanisa okwenziwa kwaguqisa uhulumeni wesifundazwe. “ILimpopo yayinesabelomali sikaR47 billion. I-On Point yathola ithenda kaR50 million, okungenzeka ukuthi kwenzeka ngendlela engalungile noma elungile. Kungenzeka kanjani ukuthi ithenda kaR50 million, iwise uhulumeni onesabelomali sikaR47 billion. Lena kwakuyimizamo yokudicilela phansi igama lami.” “Bonke ababephethe kuloya hulumeni kumanje bangongqongqoshe namaphini ongqongqoshe kuhulumeni. Kulokhu kusolwa mina ngokuthi uhulumeni wesifunda wawa, kodwa angikaze ngibe ingxenye yahulumeni,” kusho yena. UMalema uzichithile izinsolo ukuthi iphini lakhe kwi-EFF uMnuz Floyd Shivambu, wahlomula ngemali eyebiwa kwiVBS Bank. “Abeba imali yabahluphekayo kumele baboshwe. Uma ngase kube khona umasipala ozothi wafaka imali kwiVBS ngoba kwasho mina, ngiyosula kuzona zonke izikhundla kwi-EFF.” Uthe akasondelene nabathintekayo kwiVBS.