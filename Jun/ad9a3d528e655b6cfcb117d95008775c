KUBUKEKA sengathi owayengumengameli wakuleli uMnuz Jacob Zuma, kusekhona asafisa ukukuhlanza njengoba ake asho phambili eqala ukugqigqa izinkantolo ngamacala enkohlakalo asolwa ngawo, ukuthi ngelinye ilanga uyokhuluma. Okwenza kubukeke sengathi kukhona asakuvalele ngaphakathi, yingoba uvame ukuqubuka esikhaleni kungalindele muntu akhulume izinto ezishiya imibuzo yokuthi uqonde ukuthini nokuthi kungani zidalulwa ngaleso sikhathi. Muva nje uZuma umangaze abaningi bakuleli, ebonakala ekhuluma kwi-video efakwe yindodakazi yakhe kuTwitter, uNkk Dudu Zuma-Sambudla kungalindele muntu. Kule video uZuma uzwakala ekhalaza ngokuziphatha kwezifundiswa zabantu abamnyama nentsha emnyama. Uzwakala ethi kumphatha kabi ukubona intsha yabantu abamnyama efundile kodwa “engamathuluzi abelungu”. “Kodwa kukho konke lokhu, umuntu oshayekayo yingane yom’Afrika,” kusho uZuma. Uthe okuyinkinga kakhulu kuyena, ngukubona abantu abangama-Afrika, abangodokotela nosolwazi becabangisa okwabelungu. Ukugcizelele ukuthi akakhaliswa kuphela yindlela abacabanga ngayo kodwa uphathwa kabi wukusetshenziswa kwabo “njengamathuluzi abelungu”. “Le nto ingiphatha kabi,” echaza. Kule video uZuma uzwakala ekhuluma exuba izilimi ezimbili, isiZulu nesiNgisi. Kunezinkolelo zokuthi uZuma uqophe le video ekwakhe eNkandla enengxoxo nabaholi baseWits University beYoung Communist League. Le video kube wukugalakadela kwayo kwiTwitter, yasabalala ngokukhulu ukushesha nakwezinye izinkundla zokuxhumana. Abanye abantu ezinkundleni zokuxhumana bebemncoma uZuma kodwa abanye bekhwela badilika kuye, becasulwa wukuthi akukho akwenzela intsha ngenkathi esaphethe njengomengameli kusukela ngo-2009 kwaze kwaba * -2018 kodwa manje useqhamuka esegxeka nje kuphela. USolwazi Somadoda Fikeni ongumhlaziyi wezepolitiki, uthe kuyinto ekhona ukuthi abanye osopolitiki basetshenziswe ngosomabhizinisi. Uthe into uZuma ahluleka wukuyenza emenza ahlale ephahluka uma ezokhuluma okuthile, akaqali azihlole yena kuqala ukuthi umlando uzothini ngaye. “Yena bekumele aqale azibuze kuqala ukuthi yini yena ayenzile ukugwema isimo akhuluma ngaso ngenkathi esengumengameli,” kusho uFikeni.  “Into eyomsiza abuyise isithunzi sakhe, wukuhamba ezinyathelweni zoMandela noMbeki...”  “Akusho ukuthi abanye omengameli ababengaphambili kukaZuma njengo(Mnuz) Nelson Mandela no(Mnuz) Thabo Mbeki abazange babe nawo amaphutha. Kodwa bona bebethi bewenza amaphutha bangakhulumi kakhulu, kunalokho baqhubeke nokwenza umsebenzi. Yingakho amaphutha abo kwaba sengathi awazange anakeke noma sebeshiyile ekubeni ngomengameli,” kuchaza uFikeni. Wenze isibonelo ngoMbeki, wathi amazwe omhlaba ambiza ngapha nangapha ukuthi angenelele ekuxazululeni izinkinga ezithile ngoba ehlonipha ubuchopho bakhe nakuba engaseyena umengameli ophethe. Uthe abaholi abafana noZuma noMnuz Motsoeneng Hlaudi abashesha ukubiza abanye abantu ngezimpimpi uma bebuzwa ngokuthile, bayingozi. Mayelana nokuthi uZuma athi uzwelana kakhulu nezingane ezingama-Afrika kulokhu akushoyo kokusetshenziswa kwabantu abamyama njengamathuzi abelungu, uFikeni uthe uzama ukuzenza ngcono ukuze kube sengathi kukhona akwenzela intsha yabantu abamnyama ngenkathi esengumengameli. “Into eyomsiza abuyise isithunzi sakhe, wukuhamba ezinyathelweni zoMandela noMbeki,” usho njalo. Uthe uMbeki akazange akhombise intukuthelo nokubanga umsindo emva kokuthi i-ANC imkhiphe esikhundleni, kunalokho waqhubeka nokwenza umsebenzi wakhe. Uthe ukubizwa kukaMbeki ukuthi azokwethula isifundo ngoMnuz Robert Mugabe eThekwini, emva kokushona kwakhe kodwa uZuma ebe ekhona KwaZulu-Natal, kusakhombisa khona ukuthi abamthathi njengomuntu oshiye umlando omuhle ngenkathi esengumengameli. “Uma uzifundisa ukuxolela abantu, nabo bazokuxolela kodwa uma ungabaxoleli, nabo ngeke bakuxolele,’’ usho kanje uFikeni. UMnuz Thabani Khumalo, ongumhlaziyi wezepolitiki ozimele, uthe kuyiqiniso ukuthi abantu abamnyama abayizifundiswa bahlonipha kakhulu abelungu. Uthe lolu khondolo lusukela kudala kuyona i-ANC. “Uzokhumbula ukuthi ngo-1944 kuze kusungulwa uphiko lwentsha lwe-ANC, kwakusukela lapho ngoba kubonakala ukuthi labo asebeyizifundiswa kule nhlangano, sebehalela kuphela impilo esezingeni eliphezulu futhi base bebukeka sebebathambile abelungu sebekhohliwe ngokumele bakwenzele abantu,” kuchaza uKhumalo. Uthe kuyiqiniso elingephikwe ukuthi imfundo imenza umuntu ahalele impilo esezingeni eliphezulu, agcine esethengekile ngokuthi abe yisimo uZuma asichazayo. “Abantu abamnyama sebaphenduka izitha zabanye abantu abamnyama ngenxa yemfundo kodwa yinhlangano yakhe leyo eyenza lokho,” kusho uKhumalo. NgokukaKhumalo, ngenkathi amaBhunu esaphethe umbuso, enza isiqiniseko sokuthi kuyo yonke imikhakha yempilo kusukela emasontweni, ezemidlalo kuya emanyuvesi, atshala umqondo othi akha okungokwakho. Uthe nakuba uZuma engazwakala ekhuluma iqiniso kodwa naye umlando ngeke umyeke ukumahlulela. “Naye intsha yamvukela ngenkathi esengumengameli wezwe ifuna imfundo yamahhala. Wayekade ethuleleni sonke lesi sikhathi esengumengameli engayinikezi njengoba esethi umuntu olimala kakhulu namdabukelayo yintsha yom’Afrika?” Ubuze kanje. Uthe uZuma usesebenzisa ubuqili, wenza sengathi kukhona okuthile okuhle ayekade efuna ukukwenzela umuntu omnyama kodwa wavinjwa ngabathile, ekubeni kungenjalo.