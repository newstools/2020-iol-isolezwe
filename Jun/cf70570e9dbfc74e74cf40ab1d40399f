Okhulumela umnyango uMnuz Ndabezinhle Sibiya, uthe muva nje zingu-747 izindawo ezidayisa utshwala ezihloliwe yithimba elibhekene nalo mkhankaso. “Kwezinye izindawo bekukhona neziphuzo okuxutshwa ngazo utshwala, nazo ezitholwe sezidlulelwe yisikhathi. Kuyamkhathaza ungqongqoshe lokhu ngoba kubeka impilo yabantu engcupheni. Nokho ukuthokozele ukuthi zikhona izindawo eziyilandelayo imithetho kusukela kuvulelwe ukudayiswa kotshwala.” Izolo ithimba lomnyango elihambisana namaphoyisa neKZN Liquor Authority belihlola ezinye izindawo. AbeKZN Liquor Authority baphakamise ukuthi abephula imigomo kathaqa kumele baphucwe amalayisense okudayisa izinyanga ezintathu noma kuze kuphele uthaqa. Kuvalwa izindawo ezidayisa ngezikhathi ezingafanele, ezidayisa utshwala obudlulelwe yisikhathi, ezingayilandeli imigomo yenhlanzeko nokukhuculula amagciwane nalezo ezingayigcini imithetho yokuqhelelana. Umphakathi uyacelwa ukuthi umpimpe labo abaphula imithetho ezindaweni zamabhizinisi nezidayisa utshwala. Bashayele inombolo ethi: 031 302 0628 noma ku-081 033 0831. Zingu-8 000 izindawo ezidayisa utshwala ezinamalayisense esifundazweni. Kuxwayiswa abadayisa ngezikhathi ezingafanele ukuthi bazowukhomba onotshwala. Utshwala kumele budayiswe ngoMsombuluko kuya kuLwesine phakathi kuka-9 ekuseni no-5 ntambama. Kusenjalo, uNgqongqoshe wezeMpilo uDkt Zweli Mkhize uzwakalise ukukhathazeka ngokwenyuka kwezibalo zabadinga usizo oluphuthumayo ezibhedlela, nokungase kuphazamise nemizamo yokulwa nobhubhane iCovid-19 selokhu kuqale ukudayiswa kotshwala kuleli. Kuthiwa bayanda abadinga usizo oluphuthumayo ezibhedlela, abaningi abasuke belimele. Ukusho lokhu ngempelasonto evakashele esibhedlela eChris Hani Baragwanath Academic eGoli, eyokwamukela imishini yokusiza iziguli ziphefumule. Le mishini engu-20 eyethulwe kulesi sibhedlela, iyingxenye yengu-1 000 enikelwe uhulumeni waseMelika. “Sesitholile ukuthi nakulesi sibhedlela kunenkinga yokwanda komthamo wabadinga usizo oluphuthumayo kusukela kuvulwe ukudayiswa kotshwala. Kuyasikhathaza lokhu futhi siyabaxwayisa abantu ukuthi lesi simo sizosiphazamisa ekulweni nobhubhane,” kusho uDkt Mkhize. Imishini ibiza uR500 000 ngamunye kanti izosiza abahaqekile. Kwenzeka lokhu nje, kubikwa ukuthi ziyakhula izibalo zabahaqekile kuzwelonke, sezifinyelele ku-45 973, kwashona abangu-952. Bangu-3 016 abahaqekile KwaZulu-Natal, bangu-5 629 e-Eastern Cape, 30 379 eWestern Cape no-5 626 eGauteng. Ezibalweni zakamuva zabangu-44 asebeshonile kuzwelonke, iWestern Cape ihamba phambili ngabangu-25, okwenza isibalo sabashonile sibe ngu-729.        