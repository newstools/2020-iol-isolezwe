USUKU lwanamhlanje lokufisela obaba unwele olude, luhambisana nemizwa eyahlukene emphakathini ngenxa yendlela obaba abaziphatha ngayo muva nje ngokuhlukumeza abesifazane. Yingenxa yalesi sizathu inhlangano elwa nokuhlukunyezwa kwabantu ngokobulili kuleli iSonke Gender Justice, ifuna kungenelele amabandla, baxoxisane nobaba emasontweni ngalesi sihlava njengoba kuwuSuku loBaba namhlanje. NgokweSonke Gender Justice, u-60% nangaphezulu wezingane kuleli, azinabo obaba ezingabukela kubo. Ngakolunye uhlangothi, le nhlangano ithi owesifazane oyedwa kwabathathu kuleli, uzithola esehlukunyezwa ngokocansi - ngabantu abangobaba. Nokwesitatimende esikhishwe yile nhlangano, abantu ababili kwabahlanu besifazane kuleli, bazithola sebeshaywa abantu abathandana nabo, abanye bazithole sebehlukumezeka emsebenzini. “Okubi kakhulu esisanda kukubona kokubulawa kwabesifazane ngabantu abazwana nabo,” kusho isitatimende. Ngokuka Mfundisi Bafana Khumalo ongumeluleki omkhulu kule nhlangano, uthe sebesebenzisana nabesilisa abakholwayo ukusebenzisa zonke izndlela ezikhona zokuqeda ukudlame olubhekiswe kubulili nakubantu besifazane. “Namhlanje kufanele sijabulele usuku lobaba kodwa ngeshwa kuzokwenzeka ngemizwa eyahlukene ngenxa yempi abesilisa abayibhekise kwabesifazane,” kuzikhalela uKhumalo. UMbhishobhi Malusi Mpumlwana we-South African Council of Churches (SACC), uthe: “Udlame lobulili lubukeka luyisihlava esithule esihambisana neCovid-19. Yingakho umhlangano kazwelonke we-SACC obakhona njalo ngeviki wokubheka okwenzeka kwiCovid-19, usuthathe isinqumo sokulwa nodlame lobulili,” kugcizelela uMpumlwana. Uthe banxusa abesilisa kuleli bashintshe umqondo ngendlela abacabang ngayo ngabesifazane, babahloniphe ngendlela enesithunzi. Ngaphandle kokusebenzisana nabamabandla, iSonke Gender Justice ithe umkhankaso wayo wesekwa nayi-United Nations Women South Africa Multi-Country Office, nehhovisi leNhlangano yeziZwe kuleli.