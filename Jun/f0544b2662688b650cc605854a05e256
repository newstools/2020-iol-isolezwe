UMnuz Bhekithemba Phungula (64) uvukelwe yindoda emdubule kabili ngesikathi engena kwakhe emzini oseNgonyameni, eMlaza, ngoLwesibili ntambama. Umndeni uthe awazi ukuthi iqhamukephi indoda edubule uPhungula egcekeni wafa ujuqu. Indodakazi kaPhungula, uNksz Nqobile Phungula, ithe abasoli lutho futhi umufi ubengakaze abike ukuthi unezitha. “Umndeni awusoli lutho futhi akukho okwaziyo njengamanje. Sisathukile sonke indlela okwenzeke ngayo. Ubengakaze abike lutho mayelana nezinsongo nokuthi bekungaze kube njena. Indlela okwenzeke ngayo isithusile,” kusho uNksz Phungula. Uthe ungenisane kanye noyise egcekeni izimoto zabo zilandelana wathi uma ethi uyehla uyise kanti kuzoqhamuka umuntu abangamazi ekhoneni thizeni bezwa sekuqhuma umsindo wesibhamu. “Sikhale kabili wabe esedindiliza phansi ubaba. Kusithusile ukudubuleka kukababa egcekeni ekhaya sikhona phambi kwakhe. Kwayizolo asilalanga nhlobo njengoba ubona amehlo enje (ebomvu). Asazi silandelwa yini futhi obani ababulali. Konke sikubeka ezandleni zomthetho,” kusho uNksz Phungula. Uchaze yise njengomuntu ozithulelayo enothando lwabantu nomphakathi futhi obebeka phambili izidingo zawo. UPhungula, obeseba yikhansela okwesibili, ushiye emhlabeni umkakhe nezingane ezinhlanu. Okhulumela amaphoyisa KwaZulu-Natal, uColonel Thembeka Mbele, uthe umhlaseli ubaleke ngezinyawo emuva kokudubula. Ayaziwa imbangela yokubulala. Amaphoyisa ayaqhubeka nophenyo. Amakhansela nobuholi beTheku, i-ANC, iSanco, ANC Women’s League noNgqongqoshe wezokuBusa ngokuBamabisana neziNdaba zoMdabu KwaZulu-Natal, uMnuz Sipho Hlomuka, bakugxekile ukubulawa kukaPhungula. UHlomuka uthe abafuni ukuqagela ukuthi bekuhlobene nepolitiki noma bekuwubugebengu. IMeya yeTheku, uMnuz Mxolisi Kaunda, ithe bashaqekile ngokubulawa kukaPhungula. Unxuse abezomthetho ukuthi baphuthume ngophenyo lwabo kuboshwe abenzi bobubi. Unxuse umphakathi ukuthi unikezele ngolwazi ngokwenzekile. “Kulabo abasahlela ukusoconga abaholi kumele bazi ukuthi akekho umuntu ongaphezu komthetho, bazobanjwa baboshwe. Sidlulilsa amazwi enduduzo emndenini, emphakathini nakubo bonke abalahlekelwe,” kusho uKaunda. Izolo kuqale kwafika owayeyiMeya yeTheku futhi engusihlalo we-ANC eThekwini, uNkk Zandile Gumede, ehambisana nenqwaba yamakhansela bezobhonga emswaneni. UNkk Gumede uthe uPhungula ubengumuntu obethembekile, eneqiniso futhi obengasabi ukuzwakalisa imibono yakhe.