Lokhu kumenyezewe nguNgqongqoshe weMfundo ePhakeme izolo, uDkt Blade Nzimande, ngesikhathi ethula izinhlelo zomnyango wakhe. UNzimande uthe ngemuva kwemihlangano nabaholi benyunyana emele izitshudeni iSouth African Union of Students, kuvelile ukuthi umthetho wokunqabela ukuqhubeka nokuxhasa izitshudeni ezehlulekile wukuphothula iziqu ngesikhathi esibekiwe kukhona lapho ungahambi kahle khona. Uthe izitshudeni eziwu-9 000 ezifake izicelo zokuthi ziphinde zixhaswe zizobhekelelwa kuye ngokuthi izizathu ezizibekayo ziqine kangakanani. “Kunezitshudeni eziphucwe uxhaso ngendlela okungeyiyo ngenxa yokuthi ezinye zabhalisa kodwa zabuye zasula zingakaphothuli ngenxa yezizathu ezehlukene. Lezo zitshudeni bezingakwazi ukuthola uxhaso yize kungabhekwanga izizathu ezenza zingaqhubeki neziqu. Ezinye zafeyila ngenxa yezimo ezingezinhle ezizehlele ezizihlukumeza emqondweni,” kusho uNzimande. Uthe bathole imibiko ethi amaTVET Colleges amaningi awakakulungeli ukwamukela izitshudeni okuphoqe ukuthi kuhlehliswe izinsuku ebezibekiwe zokuthi kuqalwe ukufunda kade kulindeleke ukuthi aqale ukwamukele izitshudeni kusasa. Banikeze izikhungo amanye amasonto amabili ukuqinisekisa ukuthi ziyakulungela ukwemukela izitshudeni nabasebenzi. “Iqiniso wukuthi lapho sithola khona ukuthi asikakalungeli, singabeki impilo engcupheni kodwa sizame ngezinye izindlela. Inhloso yethu enkulu wukuphephisa impilo yabantu,” kugcizelela uNzimande. Uthe sekuxoxiwe nabezinkampani zamaselula ukuqinisekisa ukuthi lukhona uhlelo lokunikeza izitshudeni i-data. Amanyuvesi amaningi asevele aqalile ukunikeza izitshudeni i-data. Uhlelo lokunikeza izitshudeni ama-laptops seluphothuliwe kodwa ezinye izitshudeni ezifunda emanyuvesi ezithola uxhaso lwesikhwama, ziyaluthola uxhaso lwama-laptop. Yizitshudeni ezifunda emakolishi kuphela ezizothola uxhaso okokuqala. “Sithole imibiko ethi ezinye izitshudeni azisayitholi imali yesibonelelo evela kuma-Seta. Kwesinye isikhathi kwenziwa wukuthi iSeta incike ezinkampanini ukukhokhela izisebenzi iningi lazo lishayekile ngenxa yesimo esibhekene naso,” kusho uNzimande. Kunohlelo lwezobuchwepheshe lokuhlolwa ezempilo olubizwa ngeHealth Check lapho izitshudeni zizokwazi ukuhlola isimo sazo nsuku zonke bese kuthi ngokucindezela ibhathini, yonke imininingwane ithunyelwe kwabezempilo lapho izogcinwa khona.