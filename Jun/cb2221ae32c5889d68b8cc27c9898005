UCWANINGO ngokuthi intsha yakuleli ifunani, luveze ukuthi ikhala ngokungabi khona kwentando yabantu, ukucwasana ngokobulili, inkohlakalo nokushoda kwemisebenzi. Lolu cwaningo olubizwa ngeThe African Youth Survey 2020,llwenziwa kwintsha yakuleli yazo zonke izinhlanga mayelan novo lwayo ngezepolitiki, ukulingana, ezithinta umhlaba nemigomo yokuphatha abantu abangabokufika kuleli. Ucwaningo olufanayo lwenziwa nasentsheni emazweni awu-14 akwi Sub-Saharan nakhona kuvele ukuthi u-81% wentsha ukhathazekile ngokubuyiselwa komhlaba kubantu ngaphandle kwenkokhelo, icabanga ukuthi lokhu kuzokwenza impilo yabantu iqhubeke nokuba yimbi. Kulolu cwaningo kuvelile nokuthi intsha yakuleli isalele ngemuva kwezamabhizinisi uma kuqhathaniswa nakwamanye amazwe awu-14 okwenziwe kuwo lolu cwaningo. Wu-47% kuphela oveze ukuthi unesifiso sokuvula amabhizinisi eminyakeni emihlanu ezayo. Izinga lokungasebenzi, inkohlakalo nokungathenjwa kwabaqhoqhobele izintambo kuhulumeni, ngezinye zezinto intsha ekhathazekile kakhulu ngazo. Intsha yaseNingizimu Afrika iyona elahlekelwe kakhulu yithemba njengoba u50% uvumile ukuthi ikusasa limfiliba, kwathi u-30% wona ucabanga ukuthi i-Afrika yonkana iza kahle, kanti uona ucabanga ukuthi izinga layo lokuphila lizoba ngcono eminyakeni emibili ezayo. U-Ichikowitz, usihlalo we-Ichikowitz Family Foundation, uthe njengoba izwe ligubha usuku lwentsha, yisikhathi esikahle sokuthi intsha izinuke amakhwapha ibuke nesimo ebhekene naso njengamanje. "Kumele sibheke siphinde indlela intsha ethembele ngayo kwintando yeningi. Baningi kakhulu abantu abasha abazalweÂ  izwe selingaphansi kwentando yeningi,baningi abakhula benamathemba amakhulu ukuthi bazophumelela kodwa kule minyaka edlule babonile ukuthi izinto ezibalulekile kubona zishaywa indiva,"usho kanje. Uthe ukukhathazeka kwentsha ngamathuba omsebenzi nezinga lokungasebenzi kwabantu, kumele kube yinto uhulumeni ayisukumela phezulu. Kumele nabemboni yamabhizinisi azimele bafake isandla ukuvula amathuba omsebenzi. Nazi ezinye izinto ezivele kulolu cwaningo: i-African Youth Survey 2020: Intsha yakuleli ihlukene phakathi, ayazi noma intando yeningi noma lapho izwe liphethwe yiqembu elilodwa lezepolitiki, yikona yini okulungele izwe. Abazi futhi noma umthetho sisekelo umele kakhulu indlela okwenziwa ngayo entshonalanga noma kulawo mazwe abuswa ngendlela yase-Afrika, lapho ubuholi bendabuko buhamba khona phambili. U-12% uyafisa ukuthi kuqhubeka abalawula izwe njengamanje Kukhona abafuna ukuba yingxenye yezepolitiki nokushabasheka. U-31% ukholwa wukuthi eminyakeni emihlanu ezayo uyobe usebenza uhola kahle U-64% uyavumelana ngokuthi kuningi okumele kwenziwe ukuvikela ababizwa ngeLGBTQ. Kodwa kukhona u-69% okholwa wukuthi asikho isidingo sokuthi lolu hlobo lomphakathi uvikelwe. Nakhu okunye okucatshangwa yintsha yakuleli: U-91% uyavuma ukuthi ukuhlukunyezwa ngokocansi kuseyinkinga enkulu U-88% uyavumelana ngokuthi kumele kuvikelwe lezo zinhlanga ezingeziningi emphakathini yethu. U-70% uvumelana ngokuthi iNingizimu Afrika eyawo wonke umuntu ohlala kuyo. U-91% uvumelana ngokuthi wonke umuntu unelungelo lokucabanga akufunayo, ukulandela inkolo ayifunayo nokunye. U-47% uvuma ukuthi leli lizwe alicwasi ngokwebala nangokobulili. U-67% uthi indlela okufundiswa ngayo izingane ezikoleni iyizilungiseleli ikusasa. Kukhona u-73% okhathazekile ngokuzingelwa kobhejane. Intsha iphinde ikholelwe kakhulu kwezobuchepheshe njengoba u-92%uthi lokhu kuzishintsha izinte e-Afrika yonkana. U-59% ukholwa wukuthi ababalekela eNingizimu Afrika ngenhloso yokuphepha, banomthelela omubi. 