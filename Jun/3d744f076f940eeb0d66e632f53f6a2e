UHULUMENI uthi usasimunyunga isinqumo senkantolo eNkulu yaseGauteng esithe imithetho yesigaba sesine nesesithathu yokuvalwa kwezwe, ayihambisani nomthetho sisekelo. Isinqumo ngalokhu sikhishwe yinkantolo enkulu yaseGauteng, yase yelula ukusebenza kwemithetho yesigaba sesithathu ekhona njengamanje izinsuku zaba wu-14, okusho ukuthi yize kukhona lesi sinqumo kodwa imithetho yalesi sigaba ekhona njengamanje isasebenza. Le nkantolo iyalele uNgqongqoshe wezokuBusa ngokuBambisana nezoMdabu, uDkt Nkosazana Dlamini Zuma, ngokubambisana nabanye ongqongqoshe abathintekayo, ukuthi babuyekeze le mithetho yesigaba ngesigaba somthetho baqinisekise ukuthi konke abakwenzayo kuhambisana nosomqulu wamalungelo abantu iBill of Rights. Ikhabhinethi kulindeleke ukuthi ikhiphe isitatimende uma isisifundisise kahle lesi sinqumo. ILiberty Fighters Network iyona ebifake uhulumeni enkantolo ikhala ngokuthi imibandela yokuvalwa kwezwe akuhambisani nomthetho sisekelo wakuleli ngoba bekungenamthetho obusuphasisiwe ochaza ukuthi izwe lisesimweni esibucayi. 