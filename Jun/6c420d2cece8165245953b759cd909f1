Esithangamini nabezindaba emva kokuvula ngokusemthethweni isibhedlela esizogcina labo abasahlolelwa igciwane iCorona, enkundleni yezemidlalo eRoyal Show grounds eMgungundlovu izolo, uZikalala uthe wonke umuntu akathathe izikhali zakhe ukuze kubhekwane nalolu bhubhane. “Sesingene empini, ukwenyuka kwesibalo sabahaqekayo nabashonayo kuyasiphoqa ukuba sihlome sonke, kumele sithathe izikhali zethu siye empini,” kusho uZikalala. Uthe nakuba isibalo sabahaqekayo nabashonayo sikhula kodwa iKZN isenza kahle empini yalolu bhubhane. “Manje sisesikhathini sobusika okuzoba yisikhathi esinzima kakhulu,” kusho uZikalala. Uthe isibhedlela esiseRoyal Show Grounds sizoba nemibhede engu-254, kanti sizosiza abantu bezifunda ezintathu uMgungundlovu, iHarry Gwala noThukela. Uthe sikhona esinye isibhedlela esifana nalesi esiseRoyal Show Grounds esakhiwayo eDurban Exhibhition Centre, eThekwini. “Lokhu kwenza sikwazi ukugcina labo abahlolelwa leli gciwane esifundazweni,” kusho uZikalala, wengeza ngokuthi kumanje isifundazwe sinemibhede engu-7111. Uveze ukuthi sebengu-3 763, abantu abahaqekile, wathi asebeshonile bangu-64 esifundazweni. Uthe iTheku lisahamba phambili ngabahaqekile abangu-2 254 kanti abashonile bangu-54. “ITheku lilandelwa Ilembe elinabantu abangu-734, abahaqekile. Sesiqashe abantu abangu-8 893, abazosebenza eMnyangweni wezeMpilo,” kusho uZikalala. Uthe siyenyuka nesibalo sezisebenzi zezeMpilo nezikamasipala ezithelelakayo.