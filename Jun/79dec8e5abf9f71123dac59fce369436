Le mboni selokhu kwaqala ukuvalwa kwezwe, ishayeke kakhulu njengoba inqwaba yezitolo zokudla zavalwa ngoMashi, okwenze kwakhahlamezeka nenqwaba yabasebenzi. Njengamanje izitolo eziningi zokudla zikwazi ukudayisa ukudla ngokuthi amakhasimende afake ama-oda bese ezilandela ukudla noma kuhanjiswe ngohlelo lokulethelwe emakhaya. “Njengamanje sishayeke ngendlela emangalisayo,"kusho isikhulu esiphezulu kule nhlangano uWendy Alberts. Uthe ukungavulwa ngokuphelele kwezitlo zabo sekwenze ukuthi abantu abangaphezu kuka80 000 bazithola bengenamaholo isikhathi eside. “Kunenqwaba yezitolo eziphoqeleke ukuthi zivale, nsuku zonke ngithola izingcingo osomabhizinisi bezitolo bengitshela ukuthi bayayeka ukuhweba ngoba kunzima kakhulu. Kunzima kubona ukuphila kanje. Abanayo enye imali namabhange nawo awazimisele ukubaboleka imali,"usho kanje. Uthe okunalokho amabhange asebaklelise njengabantu okuzobakwazi ukubuyisa imali uma bebolekwa. "Izitolo abezinobudlelwane obuhle namabhange iminyaka engaphezu kuka-30, sebeyachithwa amabhange. Athi nawo akukho mali ayitholayo evela kuhulumeni." Uthe banxusa uhulumeni ukuthi abazwele manje, ngoba asakwenzile njengamanje ukuthi abaphoqe ukuthi baqhube ibhizinisi ngendlela abangayazi. "Asiwona amaTake Away futhi asizona izitolo ezipheka bese zihambisela abantu ukudla emakhaya,"usho kanje. Uqhube wathi ayikho into abangayenzile ukuqinisekisa ukuphepha kwamakhasimende uma eza ezitolo zabo, futhi le yinto athe bebevele beyenza uma bepheka noma belungiselela ukupheka ukudla kwabo. "Njengoba ukwazi nje ukuthi uye kwaPick * Pay, ungene ugeziswe izandla ngesibulali magciwane ube ugqoke isifonyo, yikona kanye lokho okungenzeka nasezitolo zokudla". 