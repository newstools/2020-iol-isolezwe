Kuthiwa kushe ingane nonina okuthiwa basesimeni esibucayi esibhedlela. Umlilo kuthiwa uqubuke ngezithuba zabo 7:30 ebusuku ngeSonto. Omakhelwane bathi bezwe umsindo bazitshela ukuthi kushayisa imoto. Kuthe uma bephuma beyobheka babona umjondolo usha, basondela bayolekelela abebephakathi. Bafice umama nengane bevaleleke ngaphakathi. Bakwazile ukubakhipha yize umlilo ubusha ngamandla. Baphutunyiswe esibhedlela besesimeni esibucayi. Ilunga lomphakathi elingathandanga ukudalulwa igama lithe akusikho okukuqala kwenzeka into efana nale kule ndawo, ngoba nangonyaka ophelile kukhona abashelwa umjondolo ngoba ugesi wakule ndawo uyabheda, uhamba njalo okwenza ukuthi abantu basebenzise izitofu zegesi ezigcina ziqhuma zilimaze nabantu. “Kule ndawo esiqashe kuyo sekuphele amasonto amathathu singenawo ugesi noMasipala akukho okwenzayo ngalaba bantu abantshontsha ugesi, sesibike saze sakhathala ngaloludaba lwezinyokanyoka ngoba iyasilimaza kakhulu eMayville. Awupheli unyaka kungashanga imijondolo.” Okhulumela uMasipala weTheku, uMnuz Msawakhe Mayisela, uthe ukuphepha kwabahlali baseThekwini kuseqhulwini kodwa kunenkinga enkulu ngogesi wezinyokanyoka oxhunywa ezigujini zikamasipala okudala ukuthi ugesi ugcine usindelwa bese uyacisha. “Besicela ukuthi umphakathi uyeke ukuntshontsha ugesi ngoba kubeka impilo yawo engcupheni.” Okhulumela amaphoyisa KwaZulu-Natal, uCaptain Nqobile Gwala, uthe alikho icala elivuliwe.