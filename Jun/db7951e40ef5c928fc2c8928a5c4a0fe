Kushone nengane eneminyaka emithathu kulesi sigameko esenzeke ngoLwesine, igama layo elingatholakalanga. Kushone noNksz Nompumelelo Moloi (40), okuthiwa ubevakashele isoka lakhe ngesikhathi kwenzeka lokhu. UNksz Nokuthula Mazibuko ongumzala kamufi, uthe wayenesoka lakhe uMnuz Chicco Wamba, nezingane ezimbili endlini ngesikhathi bebase imbawula. “Isoka lakhe nalo alikho esimeni esikahle ngokomqondo selokhu kwenzeke lesi sigameko. Likhumbula kuphela ukuthi bazumeka bonke bebase imbawula ngoba bekubanda kakhulu, ugesi abanawo. Kuze kwagqekezwa isango ekuseni ngezithuba zabo-8 ngoLwesihlanu ngoba kubonakala kungaphumi muntu endlini yabo.” UNksz Mazibuko utshele Isolezwe ukuthi uWamba bekumele aye emsebenzini ngakusasa, okwenze umfowabo ayogqekeza uma ebona engavukile. Kuthiwa ubafice bonke endlini belele, uNksz Moloi eseshonile. UWamba nezingane bebehilwe yimbawula, baphuthunyiswa esibhedlela badedelwa ntambama. Esigamekweni okushone kuso nengane kuthiwa ibilele nonina noyise. Kuthiwa unina ubecabanga ukuthi izumekile, wabona ekuseni ukuthi ishonile. UMfundisi Sakhile Masimula oyikhansela, uthe sebeyile ukuyohlanganisa amehlo nemindeni. Uthe yomibili imindeni ikwi-ward yakhe kodwa imizi iqhelelene. Uveze ukuthi unina wengane yomfana eshonile uthe iqale ukudlikiza esayigonile, maqede yazumeka unomphelo enganakile ukuthi kunenkinga. Okhulumela uMnyango wezokuBusa nokuBambisana noBuholi boMdabu esifundazweni uMnuz Senzo Mzila, uthe sebezwile ngalesi sigameko, kwathunyelwa nethimba lezinhlekelele. Esitatimendeni esithunyelelwe abezindaba, uNgqongqoshe woMnyango uMnuz Sipho Hlomuka unxuse umphakathi ukuthi uqaphele indlela oxosha ngayo amakhaza njengoba kuyisebukisa. “Kusazobanda kulezi zinsuku, siyanxusa abantu ukuthi baqaphele uma besebenzisa izimbawula nama-heater. Okwenzeke eNquthu kubuhlungu futhi asifuni ukulahlekelwa imiphefumulo ngenxa yezigameko ezinje. Kumanje sibhekene nesimo esingesihle ngenxa yokubheduka kweCovid-19, esingazimisele ukubhekana nezinye izigameko ngenxa yamakhaza,” kusho uHlomuka. UHlomuka udlulise imiyalezo yenduduzo emindenini. Ukuqinisekisile ukuthi abasinde kulesi sigameko, balashiwe babuye badedelwa.