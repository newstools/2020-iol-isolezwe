USphamandla Khumalo (31) kuthiwa ubelele akezwanga ngesikhathi iningi labahlala emijondolo kuMailka Road ngasemathuneni eRedhill liphuma ngesamagundane entathakusa izolo. UNksz Mato Shangase isihlobo sikamufi, uthe uphaphame ngo-2 entathakusa sekusha akazi ukuthi umlilo ususwe yini. “Besizitshela ukuthi umufi uphumile ngesikhathi kumenyezwa kanti akunjalo size sezwa ngoba sekufike izicishamlilo ukuthi kukhona umuntu oshele emjondolo. Kubuhlungu okwenzekile unina kamufi ubefike ebusuku ephuma emakhaya ekade eyofihla esinye isihlobo bangabonana nendodana yakhe ngoba ufike isilele kanti kuzoba nale nhlekelele. Akakwazi nokukhuluma,” kusho yena. Uthe basola ukuthi kushe izintambo zezinyokanyoka ngoba ugesi osemthethweni awukho kule ndawo. UNksz Nompilo Shazi naye oshelwe yikho konke anakho uthe akazi ukuthi umlilo usuke kanjani uphaphame sekusha waphuma wabaleka. “Ngididekile akukho engikukhumbula kahle ngibonga ukuthi ngisindile,” usho kanje. Ikhansela uNksz Sbo Nhlapho uthe uphiko lwezinhlekelele kuMasipala weTheku lufikile luzobheka ukuthi umphakathi ungasizwa kanjani. Sizwelana nabashonelwe ilungu lomndeni. UMasipala wenza okusemandleni ukuze imindeni ithole indawo yokukhosela. Kushe imijondolo engu-75,” kusho yena.