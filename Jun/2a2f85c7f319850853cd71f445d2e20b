I-EFF ikuqinisekisile ukuthi isijoyinwe ngamalungu amabili amasha, uNonhlanhla Mkhonto noBabalwa Mathulela. Okhulumela i-EFF uVuyani Pambo, esitatimendeni uchaze abaholi ababili njengomakadebona futhi abazolekelela kakhulu iqembu ePhalamende. "Siyajabula ukuthi sijoyinwa wozakwethu uNonhlanhla Mkhonto noBabalwa Mathulela ePhalamende abasanda kufungiswa. Siyethemba ukuthi amava abo azosiza ukugqamisa umbono we-EFF,’’ kuchaza uPambo. I-EFF inezihlalo ezingu-44 ePhalamende, ezenyukile emuva kokhetho lonyaka odlule. UMkhonto unconywa ngokuyikazela ngeziqu zemfundo. Kuvela ukuthi uneSecondary Teachers Diploma, iBachelor of Arts Degree neDiploma kwiMunicipal Leadership. UMathulela unconywa ngesipiliyoni anaso kwezobuholi futhi uneDiploma kwiMonitoring and Evaluation. I-EFF ivala isikhala sikaGodrich Gardee no-Advocate Thilivhali Mulaudzi abesulile. UGardee ubenguNobhala-Jikelele we-EFF futhi wesule emuva kwengqungquthela yokukhetha ubuholi kwathiwa uzolekelela ukukhulisa iqembu emazweni angaphandle. Emuva kwalokho uthushuke enkampanini yabameli, iMabuza Attorneys nakhona kuthiwa uzoqala abe yithwasa. Ngesikhathi esula ePhalamende washiya angalazi ethi kuholwa uzuka ekhala nangezimo amalungu ePhalamende aphila ngaphansi kwazo. I-EFF iphesha nje, iPhalamende livule ithuba lokuthi amaqembu abuyekeze uhlu lwawo lwabayimele ePhalamende kanti neziShayamthetho zezifundazwe zenze okufanayo. UPambo okhulumela i-EFF akafunanga ukuphawula ngamanye yamalungu abo amasha avela ohlwini lwabo noma kukhona yini abanye abazobakhipha ePhalamende. I-EFF ishintsha nje ilandela eduze iNFP ememezele izinguquko ezikhundleni zayo ezisePhalamende nezaseShayamthetho.