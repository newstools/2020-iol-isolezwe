UCWANINGO lwenhlangano yezomnotho nelwela amalungelo abantu seluveze ukuthi abantu bakuleli sebekhokha imali ethe xaxa ngo-30% uma bethenga ukudla ezitolo uma kuqhathaniswa nesikhathi esingaphambi kokuvalwa kwezwe okwaqala ngoMashi 27 kuleli. Izwe selivalwe izinsuku eziwu-81 kusukela ngo-Mashi 27 kanti nakuba isithanjisiwe imigomo kathaqa njengoba izwe selivulwa ngezigaba, inhlangano, iPietermaritzburg Economic Justice and Dignity Group, ithi abantu bakuleli basazoshayeka ephakatheni njengoba sebekhokha imali enyuke ngo-30% uma bethenga ukudla kwasekhaya. Ngokocwaningo abalwenzile, abantu sebekhokha uR265 ngaphezulu uma bethenga ukudla okuncane ezitolo. Lolu cwaningo luveze ukuthi amanani okudla okubalwa kukho i-rice, amazambane nesinkwa, anyukile. Umcwaningi uJulie Smith uveze ukuthi abantu abahola uR3 487, okuyimali okuqalwa kuyo ngokomthetho ukuholela abasebenza ngokugcwele kuleli, ngeke besakwazi ukuthenga igilosa iphelele. "Inqola eyodwa yokudla manje isibiza uR3 486," kusho uSmith othe kwayibona abantu abaholelwa imali encane abanye babo balahlekelwe yimisebenzi. Uqhube waveza ukuthi enye inkinga ebhekene nemindeni njengamanje ukuthi njengoba lisavaliwe izwe, abantu bachitha isikhathi esiningi ekhaya okuchaza ukuthi ukudla kuyashesha ukuphela. Ucwaningo luthole ukuthi noma impesheni yeCovid-19 nezijumbane zokudla kusiza, akwanele ukumelana nenkinga yokunyuka kwamanani okudla ezitolo. 