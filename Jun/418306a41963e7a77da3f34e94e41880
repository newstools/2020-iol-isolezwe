UNkk Nesta Dladla uthe ngoMsombuluko imali ikhishwe emshinini yena esendlini nekhadi lokuhola. Uthe akaze alilahle ikhadi lokuhola wabe esekhomba ngenjumbane isikhungo esiholela izimpesheni iSouth African Social Security Agency (Sassa) ngokumholela Ophathe. “Angiyikhiphi yonke imali ngosuku lomholo kodwa ngenza izidingo zasekhaya, enye isale ekhadini. Ibilokhu iqongeleleka okuthe uma kungena umholo wale nyanga, yashaqwa yonke. EPosini bathe asiye kwaSassa ngoba akukho okukhomba ukuthi iphutha likubona,” kusho uNkk Dladla. Uthe nasesitolo ubesebenzisa ikhadi uma ethenga engawuphathi ukheshi ngesandla. “Izingane kazeneme, isimo simuncu ekhaya, akumnandanga ngoba ziyabona ukuthi kukhona okungahambi kahle ngemali yazo,” kusho uNkk Dladla. Izolo uNkk Dadla ubesemahhovisi oMnyango wezokuThuthukiswa koMphakathi eMatendeni, eNewtown A, eNanda, eyofuna impendulo. UMqondisi wezokuxhumana nokumaketha kwaSassa KwaZulu-Natal, uNksz Sandy Godlwana, uxolisile ngokukhwatshaniselwa kukaNkk Dladla imali wathi uphenyo lwabo lukhomba ukuthi iphutha lisePosini. “Siyazwelana naye ngokwenzekile futhi iSassa ikhokhe ngesikhathi ngoba asizimisele ukubhekana nezingqinamba. Kungenzeka kunomuntu othile ePosini obebona ikhula le mali wabe eseyikhwabanisa,” kusho uNksz Godlwana. UNksz Godlwana uthe bazonika uNksz Dladla isijumbana sokudla ukuze abambise ngesikhathi kusaphenywa mayelana nenkinga yakhe.