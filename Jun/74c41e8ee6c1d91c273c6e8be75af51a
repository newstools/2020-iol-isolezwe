ZIYAQHUBEKA nokwenyuka izibalo zothisha nabafundi abahaqeke ngegciwane leCovid-19 ezikoleni zaKwaZulu-Natal, njengoba isibalo sesenyuke safinyelela kwabangu-74. Usho kanje uNdunankulu wakulesi sifundazwe uMnuz Sihle Zikalala esithangamini sabezindaba eThekwini ngeSonto. Kulesi sithangami esiba masontonke, uZikalala usuke echaza ngezibalo zokusuleleka kwabantu ngaleli gciwane kulesi sifundazwe. Ngeledlule ubememezele ukuthi bangu-30 sebebonke abafundi nothisha asebesuleleke ngaleli gciwane. Ngaphandle kokusuleleka kothisha nabafundi, uthe kulokhu kwakamuva kukhona unogada oyedwa nomuntu ophekayo oyedwa nabo abesulelekile. Nakuba uZikala ethe sekufe abantu abangu-84 kulesi sifundazwe ngesikhathi sokuloba, ukugcizelele ukuthi kukhona nabantu abangu-2527 asebesindile kulabo abangu-4,806 asebesulelekile ngalo kulesi sifundazwe. ILembe, iTheku, uMngungundlovu neThukela, uthe yizindawo ezisaqhubeka nokuba nabantu abaningi abasuleleka ngeCovid-19. Mayelana nabasebenzi bezempilo abangu-400 asebesuleleke ngaleli gciwane kulesi sifundazwe, uthe bayaqhubeka nokuthungatha labo abebendawonye nabo ukuze bahlolelwe leli gciwane ukugwema ukusabalala kwalo. “Siyaqhubeka nokuhlinzeka iziguli ngokunakekela okufanele ezibhedlela zikahulumeni nakulezo ezizimele,” kusho uZikalala.  