UMnuz Shaik Emam Mansoor oyilungu leNFP lePhalamende noMnuz Vikizitha Mlotshwa omele iqembu kwisiShayamthetho KwaZulu-Natal, bathole izincwadi phakathi nesonto eledlule. UMansoor ucelwe ukuba adedele uMnuz Jeremiah Mavundla ePhalamende kanti uMlotshwa ucelwe ukuba adlulisele izintambo kuMnuz Sibusiso ‘Shevu’ Mkhabela waseDumbe. Kuthiwa uMansoor uzonikwa omunye umsebenzi eqenjini nokuyinto okuthiwa akahambisani nayo. UMansoor exoxa neSolezwe ngeSonto uthe lingawa licoshwe zinkukhu, akaphumi yena ePhalamende futhi ngeke ezwe ngobuholi athe abukho emthethweni. Uthe uzibona efanelwe wukumela iqembu ePhalamende hhayi indaba yomunye umsebenzi awunikwa ngabantu athe bafuna ukufeza izinhloso zabo. ‘’Bazama ngayo yonke indlela ukuqeda ngami laba bantu futhi kade baqala, behluleka. Kabanalo ilungelo lokuthatha izinqumo ngoba ukukhethwa kwabo kuphoselwe inselelo enkantolo. Kumanje udaba lokuxoshwa ngilufake kubameli bami yibona abazongeluleka,’’ kubhoka uMansoor. Uzishaya isifuba ngokuthi yena uwugalagala lomholi futhi akekho onjengaye kwiNFP. UMlotshwa akafunanga ukuphawula ngesinqumo sokumxosha. Ushayelwe ucingo izikhathi eziningi engalubambi kwabuya umqhafazo othi ucela ukuthunyelelwa umyalezo. Wathunyelwa umyalezo lutho impendulo. UMlotshwa uxoshwa nje kuvele kunecala alifake enkantolo ephikisa ukukhethwa kobuholi beNFP. UNobhala weNFP uMnuz Canaan Mdletshe, uthe konke lokhu akubathusi ngoba beyiqembu bayaqhubeka nomsebenzi wabo. ‘’Thina asilwi namuntu senza lokho esakuthunywa yingqungquthela. Ngeke sijike isinqumo seqembu sokwenza izinguquko. Sibathumelele izincwadi sibazisa ngezinqumo zethu futhi silandela yonke imithetho ebhalwe phansi,’’ kuchaza uMdletshe. Icala elifakwe wuMlotshwa kulindeleke ukuthi lingene eNkantolo eNkulu eMgungundlovu ngo-Agasti nonyaka.