Kube nokudideka ekuqaleni kwesonto kulandela ukuvela kukaNgqongqoshe wezokuVikela, uNkk  Nosiviwe Mapisa-Nqakula ePhalamende, lapho ecashunwe ethi umbiko webhodi lombutho wezokuvikela ngokufa kukaKhosa awukaphothulwa. NgoLwesihlanu iSANDF iqinisekise ukuthi umbiko sewungujuqu futhi ngeke lusavulwa uphenyo. "Uphenyo lwebhodi lwalungaholwa nguNgqongoshe futhi alibiki kuye.  Ngakho okuqinisekisiwe enkantolo ukuthi iSANDF iluphothulile uphenyo lwayo lwangaphakathi ngesikhathi ebinqunyelwe sona ngokomyalelo wenkantolo. NgoJuni 2, 2020, ngesikhathi ekhuluma nekomiti elihlanganyelwe, uNgqongqoshe wakubeka ukuthi ngokombono wakhe alukho uphenyo lwebhodi oseluphothuliwe njengoba atshelwa ukuthi uphenyo seludluliselwe emuva kwiNhloko yeSANDF futhi lungase luvuwe kabusha ukuze luphenywe kabanzi. UNgqongqoshe uthe ucela ukwehlela ngezansi uma kungenzeka ukuthi inkulumo yakhe ayethula phambi kwePhalamende yadala ukudideka ngalolu daba. Lokhu uthe kwakwenziwa wumbiko ayewutholile ngaleso sikhathi. 