Abazali abakhulume neSolezwe kodwa bacela ukungadalulwa ngoba besaba ukuthi izitshudeni zizohlukunyezwa, bazwakalise ukukhathazeka ukuthi izitshudeni zizophila kanjani uma sezibuyele eDUT uma zingasitholi isibonelelo sazo. “Sithinte abakwaNational Student Financial Aid Scheme (NSFAS) sibabuza ukuthi ingena nini imali yezingane ezijwayele ukuyithola ngomhlaka 3 nyanga zonke. Bathe imali ayisekho kubona ngoba bayidlulisele eDUT okuyiyona ezoyifaka kuma-akhawunti ezingane zethu. Sibe sesifonela eDUT bathi bazolulungisa udaba. Sekuyisikhathi esingaphezu kwamasonto amabili sikhuluma lolu daba kodwa imali eyikangeni kuma-akhawunti ezingane,” kusho abazali. Bathe okwenza bathinte Isolezwe wukuthi uNgqongqoshe weMfundo ePhakeme, uDkt Blade Nzimande, wathi ngeke sime isibonelelo sezitshudeni yize zisafundela emakhaya. IDean of Students eDUT, uDkt Maditsane Nkonoane, ithe kuye kwabuyekezwa uhlelo lokukhokhela izitshudeni ebezikade zidlulisele udaba loxhaso. “Kuthe uma izicelo zokubuyekezwa kodaba sezibuyile izitshudeni eziphumelele imininingwane yazo yadluliselwa ophikweni lwezezimali ukuze lubakhokhele,” kusho uDkt Nkonoane. Uthe izitshudeni okunesiqiniseko sokuthi zixhasiwe ziyayithola imali yazo futhi nohlaka olumele abafundi lwazisiwe ngokwenzekayo. UDkt Nkonoane uthe akusilo iqiniso ukuthi izitshudeni azikasitholi isibonelelo sazo ngoba zonke izitshudeni ezixhasiwe ziyitholile imali kwathi lezo obekubuyekezw kwabhekwa ukuthi ziyaphumelela yini nazo zakhokhelwa. Izitshudeni ezingayitholanga imali ucele ukuthi zithinte ihhovisi elibhekelele ukuxhaswa kwabafundi eDUT. “Izitshudeni zingathinta uphiko lwethu lweFinancial Aid ngoba amarekhodi ethu azosikhombisa ukuthi isitshudeni sesilutholile yini uxhaso. Njalo uma kungena imali yoxhaso imininingwane yesitshudeni iyakukhombisa lokhu. Izitshudeni ebezingalutholanga uxhaso phambilini kodwa esezilutholile emuva kokudlulisa udaba lwazo ziyayithola imali,” kusho uDkt Nkonoane.