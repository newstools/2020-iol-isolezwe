KULINDELEKE ukuthi avele ngoMsombuluko enkantolo yeMantshi eKabokweni, eMpumulangala, owesilisa oneminyaka ewu-37 osolwa ngokudlwengula indodakazi yakhe. Ngokwesitatimende esithunyelwe amaphoyisa owesilisa uboshwe kulandela ukuthintwa kwamaphoyisa yilungu lo mndeni elishayelwe yintombazane iceba uyise ukuthi ubeyidlwengula. Ngokwesitatimende esisemaphoyiseni, intombazane iveze ukuthi yadlwengulwa nguyise ngesikhathai emuvakashele ekhaya lakhe, eMasoyo, ngaseWhite River ngoLwesihlanu ngoMeyi 29. Ebusuku ngalolo suku intombazane ithi yayimatasa yenza ukudla ekhishini ngesikhathi ibizelwa nguyise egumbini lakhe lokulala. Ngesikhathi ingena yafica uyise nonina ongamzali behlezi. Wayalelwa ukuthi agumule izimpahla, wenqaba, waphuma wabuyela ekhishini eyokwenza ukudla. Kuthiwa lo wesilisa waphumela ngaphandle waphinde wambiza, wamdonsa ngesihluuku wadabula izimpahla ayezigqokile wamdlwengula. Wabikela uninakhulu ngalesi sigameko ngoMsombuluko ngoJuni 1 waphinde waveza nokuthi wayengaqali ukumdlwengula. Isigameko sokuqala kuthiwa senzeka ngoDisemba ngo-2019, lapho amdlwengula khona maqede wamncenga ukuthi angatsheli muntu wathembisa ukumthengela iselula nezicathulo. Amaphoyosa aphenya icala lokudlwengula. Esigamekweni esingahlobeni nalesi ngoLwesibili ngoJuni eWhite River abesilisa ababili badlwengula intombazane isindleleni ibheke ekhaya. Bayidlwengula beshintshana ngayo ehlathini bayisabisa ngokuyibulala ngaphambi kokubaleka. Amaphoyisa athe le ntombazane yayiswa esibhedlela esiseduzane ngemuva kokuvula icala lokudlwengulwa elisaphenywa. Ukhomishana wamaphoyisa eMpumalanga uLieutenant General Mondli Zuma uzwakalise ukuphoxeka ngalezi zenzo. "Laba bantu abangenazo izinhliziyo basaqhubeka nokuhlasela abesifazane nezingane, noma bethola izigwebo ezinzima ezinkantolo zethu. Lokhu kukhombisa ukuthi kunenkinga ekhona emphakathini ngendlela esiziphethe ngayo. Siyanxusa emphakathini, ikakhululazi abezenkolo nabaholi bomdabu ukuthi babambisane kule nkinga esibhekene nayo..." usho kanje.