SAMUKELWEÂ  ngenjabulo nxazonke isinqumo esikhishwe yiNkantolo yeMthethosisekelo yakuleli mayelana nomthetho wezokhetho, i-Electoral Act, obunqabela abangekho ngaphansi kwamaqembu epolitiki ukuthi bangenele ukhetho ezingeni lesifundazwe nakuzwelonke. Le kantolo ithe lo mthetho awuhambisani noMthethosisekelo wakuleli, kumele ushinntshwe. Owayeyimeya yaseGoli, uMnuz Herman Mashaba, uthe lesi sinqumo simkhuthaze kakhulu. Uthe iqembu lakhe selizokwazi ukungenela ukhetho lohulumeni basekhaya okulindeleke libe ngonyaka ozayo. NgokukaMashaba, uzokwethula ngokusemthethweni iqembu lakhe lezepolitiki ngo-Agasti kulo nyaka ukuze likwazi ukungenela ukhetho. Uthe noma ikanjani iqembu lakhe lizongenela ukhetho kumasipla waseGoli nase Ekurhuleni lapho elizoshisa khona umbango omkhulu. Okwenza uMashaba owayeyilungu leDA ajabule ngalolu hlobo, isinqumo sikaJustice Mbuyiseli Madlanga omemezele ngoLwesine ngalo mthetho wokhetho. Lokhu kuza emva kokuthi iNew Nation Movement's (NNM) ifake isikhalazo kule nkantolo sokuthi abantu abazimele abafuna ukungenela ukhetho, bangaphazanyiswa yi-Electoral Act 73 ka-1998, osebenzayo njengamanje ngoba uphambana namalungelo abantu okuzithathela izinqumo kwezepoliki. Ngokwe NNM, ifuna lo mthetho uchibiyelwe ukuze uvumele abangenela ukhetho ngokuzimela, bakwazi ukulungenela ezifundazweni nakuzwelonke. INkantolo yoMthethosisekelo isinikeze iPhalamende lakuleli ezinyangu ezingu-24 ukuthi yenze lezi zichibiyelo. "Angisiboni isizathu sokungabi nobulungiswa (sabakhalazayo). I-Electoral Act ayihambisani nomthethosisekelo okwenza isikhalazo sibe yimpumelelo," kusho uMadlanga ekhipha isinqumo. Le Nkantolo iphinde yathi okuqukethwe yilo mthetho i-Electoral Act, ukuthi ungavumeli izakhamuzi esezikhulile ezizimele ukuthi zibe yingxenye yokukhethelwa esiShayamthetho sikazwelonke nesezifundazwe, nakho lokho akuhambisani nomthethosisekelo. Namanye amaqembu ezepolitiki asishayele ihlombe lesi sinqumo. UMnuz Mosioua Lekota ongumengameli weCope, uthe lesi sinqumo sizokwenza intando yabantu ebivalelekile ngenxa yabathile, isebenze kuwo wonke umuntu onesifiso sokungenela ukhetho.  Okhulumela i-ANC uMnuz Pule Mabe, uthe iqembu lakhe lisazosetshisa lesi sinqumo ngaphambi kokuthi liphawule ngokunye. 