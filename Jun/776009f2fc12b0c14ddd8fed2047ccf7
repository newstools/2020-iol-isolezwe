ISIKHUNGO esibhekele ukuthuthukiswa kwentando yabantu kuleli iCouncil for the Advancement of the South African Constitution (CASAC), sifuna iNhloko yeNkantolo yeNkantolo yoMthethosisekelo uJaji Mogoeng Mogoeng axolise ngokuphawula kwakhe ngezwe lakwa-Israel. Ngokusho kwesitatimende esikhishwe nguMqondisi oMkhulu walesi sikhungo uMnuz Lawson Naidoo, uthe okushiwo uMogoeng kubeka ezomthetho kuleli esimeni esingesihle. Ngokuka Lawson, nakuba uMogoeng ekhulume njengomKhrestu, lokhu kumenze wangena kwipolitiki yalabo abalwa namalungelo abantu basePalestine nesithunzi sabo. “Okushiwo yiNhloko yamaJaji akungabazeki ukuthi lokhu kuphoxe uhulumeni nokuthi elakuleli limi kuphi ngomgomo walo emazweni omhlaba ngalolu daba,’’ kuchaza uLwson esitatimendeni. Uthe ngenxa yalesi sizathu, bafuna uMogoeng ahoxise aphinde axolise ngaphandle kwemibandela kubantu bakuleli ngakushilo. Uthe uMogoeng unelungelo lokuphawula ngendlela aphawule ngayo uma engasekho kulesi sikhundla akusona. UMogoeng usolwa ngokuncoma elakwa-Israel ngenkathi ekhuluma neJerusalem Times. Kanjalo ne-ANC ngomkhulumeli wayo kazwelonke uMnuz Pule Mabe, imgxekile uMogoeng, yathi uzibeke esimeni esinzima sokungenelela odabeni oluthinta amalungelo abantu ngokulandelayo. UMfundisi Kenneth Moshoe we-African Christian Democratic Party, uthe uMogoeng akumele ancishwe ilungelo lakhe lokuphawula njengomKhrestu. Amanye amaqembu okukhona kuwo ne-EFF, athe okushiwo uMogoeng, akuhambisani nombono wakuleli ngelakwa-Israel.   