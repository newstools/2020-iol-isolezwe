Esithangamini nabahleli bamaziko ezindaba izolo, uRamaphosa uthe umkhakha abazogxila kuwona kakhulu ukuthuthukiswa kwengqalasizinda. “ICorona ize nezingqinamba eziningi kwezomnotho yaphinde yavula namanye amathuba,” kusho uRamaphosa. Uthe into abalulekile ukuzama ukuvuselela umnotho kodwa baqikelele ukuthi iCorona ayibhebhetheki. “Bekubalulekile ukuthi kusasa (namhlanje) sivule izimboni eziningi nabantu abaningi babuyele emsebenzini ukuze sivuselele umnotho,” kusho uRamaphosa. Uphinde wakhuluma ngodaba lwezibonelelo zikahulumeni wathi uhulumeni ngeke akwazi ukuqhubeka nezibonelelo ezinyusiwe ngemuva kwezinyanga eziyisithupha. Uthe ziningi izicelo esezifakiwe ikakhulukazi ezivela kwabangasebenzi, wengeza ngokuthi ezinye zichithiwe ngenxa yokuthi kukhona obekungacacile kuzona futhi kungabantu okungafanele bahlomule. Uphinde waveza ukuthi unethemba lokuthi amabhizinisi kahulumeni azoba nekusasa eliqhakazile ngemuva kobhubhane. Uthe ubona futhi no-Eskom unekusasa eliqhakazile ikakhulukazi njengoba sekukuningi okwenziwayo ukuyisiza. Kufika leli gciwane nje, umnotho ubuvele ushayekile njengoba iNingizimu Afrika bese yehliselwe esigabeni esiphansi. Nerandi belilokhu lintenga kusukela kuqale unyaka. URamaphosa uthe balindele ukuthi sinyuke isibalo sabantu abazothelekela ngegciwane njengoba izimboni eziningi kulindeleke ukuthi zivule kusasa (namhlanje). Uthe bangu-30 967, abanegciwane, wathi bakhona nasebeluleme. Uthe imizamo yohlwehlisa isibalo sabathelelekayo iseqhulwini. Inhlangano yabahleli iSanef, inekele uRamaphosa izingqinamba ezibhekene nemithombo yabezindaba ngalesi sikhathi. USihlalo weSanef uNkk Mahlatse Mahlase utshele uRamaphosa ukuthi imithombo bayezindaba eminingi ivaliwe kwathi eminye yanciphisela izisebenzi amaholo emva kokubheduka kweCorona. UNkk Mahlase uphinde wakhala ngokuhlukunyezwa kwabezindaba ngamaphoyisa uma benza umsebenzi wabo. Izolo izwe libe nomkhuleko kukhulekelwa iCorona.