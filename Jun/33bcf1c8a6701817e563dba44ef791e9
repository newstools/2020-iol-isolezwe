Esitatimendeni iCAO icele abafundi ukuthi bangatatazeli ngenxa yeCovid-19 kodwa kufanele bafake izicelo zokufunda ngonyaka ozayo ukuze izikhungo zemfundo ephakeme zizithole kusenesikhathi. AbeCAO bathe abasebenzi bezikhungo zemfundo ephakeme bayasebenza kulesi sikhathi ngakho abafundi kufanele bafake izicelo zabo. Baveze ukuthi izikhungo zemfundo ephakeme ziqale ukwamukela izicelo zabafundi kusukela ngoMashi 30. NgoMeyi 28 bathe iNyuvesi yaKwaZulu-Natal bese ithole izicelo zokufunda ngonyaka ozayo eziwu-15 446, ibuye yathola izicelo eziwu-3 253 zabafuna ukufundela ubudokotela. INyuvesi yaseZululand abeCAO bathe isithole izicelo eziwu-9 464, iDurban University of Technology yathola eziwu-14 231, iMangosuthu University of Technology bese ithole izicelo eziwu-6 192. “Siyazi ukuthi abafundi basadidekile ngenxa yokuqubuka kweCovid-19. Siyacela bafake izicelo zabo ukuze babekise izikhala ezikhungweni zemfundo ephakeme. Isikole sobudokotela eNyuvesi yaKwaZulu-Natal asizamukeli izicelo ezifika sekudlule isikhathi. Ukwamukelwa kwezicelo kuvalwa ngoJuni 30,” kusho abeCAO esitatimendeni. Bakhumbuze abafundi ukuthi izikhungo zemfundo ephakeme ziyakwazi ukubekisa izikhala zabafundi uma befaka izicelo ngemiphumela kaGrade 11. “Sicela abafundi bafake izicelo zabo ngoba uMnyango weMfundo eyisiSekelo uzokwenza imizamo yokuthi bawuqede kahle lo nyaka bafunde zonke izifundo zabo. Asithandi ukuthi bafake izicelo sebetatazela ezikhungweni zemfundo ephakeme. Bayakwazi ukufaka izicelo zokuyofunda ezikhungweni zemfundo ephakeme online ngokuvakashela uwww.cao.ac.za noma bashayele * -0860 860 226 noma * -031 268 4444,” kusho abeCAO.