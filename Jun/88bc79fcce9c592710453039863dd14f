UNgqongqoshe wezokuQasha nemiSebenzi, uMnuz Thulas Nxesi, uthe i-UIF iqale uphenyo emuva kokuthola imibiko yokuthi kunabaqashi abasebenzisa imali yabasebenzi ukufeza izinhloso zabo. Esitatimendeni esithunyelwe kwabezindaba ngoMsombuluko uNxesi uthe abasebenzi abawu-3.61 million abasebenzela abaqashi abawu-314 454 bayakhala ngemali ye-UIF. “Sizitholile izikhalo ngezinkampani ezingabakhokheli imali yabo abasebenzi. Zithi noma sezikhokhelwe yi-UIF zibanike imali encane bese enye ziyisebenzisa ukufeza izinhloso zazo. Abanye abaqashi baboleka abasebenzi imali yize befake izicelo ze-UIF. Sicela abaqashi benze okufanele,” kusho uNxesi. Uthe uphenyo luzolandela imali ukuze kuvele ukuthi ikwenzile yini ebihlelelwe kona nokuthi itholwe ngabantu abafanele. Isolezwe like labika ngezinkampani ebezingabakhokheli abasebenzi imali ye-UIF, ezinye zibaboleka imali kuze kungenelele izinyunyana. UNxesi uthe i-UIF iyabakhokhela abasebenzi yize ezinye izinkampani zingayilandeli yonke imithetho. Kumanje i-UIF isikhokhe uR3.2 billion ilekelela abasebenzi abaqashwe ezinkampanini eziwu- 123 977 ezithikanyezwe yiCovid-19. UNxesi uthe abasebenzela izinkampani ezingayilandeli yonke imithetho baholeliwe imali ye-UIF kodwa abaqashi kufanele bayikhokhe le mali isihambisana nenzalo nenhlawulo ngoba vele yibona abaphula umthetho. Yize izinkampani zivuliwe ngaphansi kwesigaba sesithathu sikathaqa kodwa ezinye azikakwazi ukwenza inzuzo. UNxesi uthe izicelo zikaMeyi kwi-UIF seziku-R3.2 billion okuyimali ezotakula abasebenzi abawu-782 602, abasebenzela abaqashi abawu-57 260. Ukhathazekile nga­basebenzi abawu-85 049 abangakayitholi imali ewu-R356 million ngenxa yabaqashi abangathumelanga yonke imininingwane.