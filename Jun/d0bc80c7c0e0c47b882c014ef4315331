BABALELWA ku-22 000 abasebenzi abangase baphelelwe umsebenzi ngokuvalwa kwenkampani i-Edcon, okuvela ukuthi isithumele abasebenzi izincwadi ibazisa ukuthi bangase baphelelwe wumsebenzi maduze ngenxa yokuhluleka ukuthola abangatshala imali noma abangathenga ingxenye yebhizinisi labo. Le nkampani ephethe izitolo ezinkulu zezimpahla zokugqoka kuleli u-Edgars noJet, imatasa izama ukuhlenga ibhizinisi ebelivele lithwele kanzima ngaphambi kokuvalwa kwezwe ngenxa yeCovid-19. NgoLwesithathu iveze ukuthi isiphoqelekile ukuqala ukuxoxisana nabasebenzi ngesimo esibhekene nezitolo zakwa-Edcon ngoba abazi ikusasa libaphatheleni. Oyingxenye yabazama ukutakula leli bhizinisi, uMnuz Lance Schapiro uthe kukhona ofisa ukuthenga esinye sezitolo zabo, lokho kungaguqula izinto ngoba kungehla isibalo sabantu abasengcupheni yokuphelelwa wumsebenzi. NgoMeyi inhlangano ebhekele ukuncintisana okuhle, iCompetition Commission icele ukuthi iCompetition Tribunal ivume ukuthi izitolo zakwa-Edgars zithengwe yiNew HoldCo ukuze kungadilizwa abasebenzi. USihlalo weCompetition Commission, uMnuz Tembinkosi Bonakele, ngaleso sikhathi waveza bayahambisana nokuthi iNew HoldCo ithenge izitolo zakwa-Edgars ngoba ngeke kuphazamiseke ukuncintisana okuhle. Akukacaci ukuthi lezi zingxoxo zihambe zafika kuphi.