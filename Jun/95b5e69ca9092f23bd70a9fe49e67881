UMAKADEBONA we-ANC uMnuz Parllo Jordan, uthi kusamele kube nomkhankaso omkhulu kuleli wokulwa nokubandlululwa kwabantu abamnyama ngabamhlophe. Ubekhuluma ohlelweni iThe Fix, kwi eNCA ngempelasonto mayelana nomthelela umkhankaso iBlack Lives Matter ongaba nawo ekuhlalisaneni kwezinhlanga ezahlukene kuleli. “Sasuke saqhamuka nohlelo lokubuyisana olubukeka lungekho mandla kangako. Lolu hlelo kumele ngabe lusebenza kuzo zonke izinhlanga kodwa okwamanje lubukeka kuwuhlanga oluthithile olwehlela ngezansi ngokusebenzisa lolu hlelo,” kusho uJordan. UJordan uphinde wathi kumjabulisile ukubona ukususwa komfanekiso oyisichuse kaMnuz Edward Colston eLondon owayehweba ngabantu abamnyama ebenza izigqila. “Sekuyisikhathi sokuthi namanye amazwe ase-Europe anjengeFrance neNetherlands, azibheke ukuthi wona ami kuphi ngokubandlululwa kwabantu abamnyama ngoba nawo ayethinteka kukona,” kusho uJordan. Uthe umkhankaso wakuleli wehlukile kancane kunalowo wase-America osuswe ukubulawa kukaMnuz George Floyd ngamaphoyisa akhona, okuyinto evamile ukwezeka kuleliya lizwe. “Kuleli sibe nezimo ezifana nokubulawa kwabantu eMarikana ababelwela amalungelo abo ezimayini, kanjalo nokubulawa kukaMnuz Collins Khosa ngamaphoyisa nombutho wezokuvikela kuleli,” usho njalo. Uthe ukwenzeka kwalezi zigameko, azifani ncamashi nesidalwe ubandlululo lwase-America, nakuba zonke zichaza ukubaluleka kwempilo yomuntu omnyama. Umkhankaso iBlack Lives matter ungenisile nakuleli emva kokuthi uqale e-America, wabe usunabela nakwamanye amazwe omhlaba. 