UZOBUYELA enkantolo ngoMsombuluko owesifazane osolwa ngokubulala isoka lakhe eTshwane. Lo wesifazane oneminyaka ewu-22 uvele enkantolo yemantshi ePitoli ngoMsombuluko lapho azame ukuzimela khona enkantolo kodwa wayalelwa ukuthi ngeke akwazi ukukwenza lokho kuzomele abuye nommeli ngoMsombuluko. Amaphoyisa abophe lo wesifazane ngesonto kulandela ukutholwa kwesidumbu sowesilisa oneminyaka ewu-36 ngaphansi kombhede ehlezi naso endlini. "Ngemuva kokuhluleka ukuthola umufi ocingweni, ilungu lomndeni lanikela endaweni ahlala kuyo ngoJuni 18. Ilapho afica khona intombi yomfowabo, ewumsolwa, ihlezi kule ndawo isidumbu sakhe singaphansi kombhede sinezimpawu zokushwa ngenhla nomzimba," kusho okhulumela amaphoyisa uCapt Kat Makhubele ekhuluma nabezindaba. Uthe ngesikhathi kubizelwa amaphoyisa endaweni yesigameko, kuboshwe lo wesifazane kulandela ukuhluleka ukuchaza ukuthi kwenzekeni kwindoda yakhe. Kusolwa ukuthi lo wesifazanane ubulale umufi ngokumdlisa ushevu. Amalungu omndeni abekhona enkantolo athe afuna izimpendulo ngokufa kwakhe futhi afuna ukubona ubulungiswa benzeka. 