IYANYUKA ingcindezi yokuthi kuphinde kuvalwe ukudayiswa kotshwala njengoba kukhalwa macala onke ngokunyuka kwezibalo zezingozi emgwaqweni kanjalo nezigameko zodlame kulabo abasuke sebeqiwe wuphuzo oludakayo, kusukela buvuliwe ukudayiswa ezinsukwini ezingu-14 ezedlule. Sezizine izifundazwe esezizwakalise ukuthi kusezithebeni ukuvalwa kotshwala kuzo kanti phakathi kwalezi zifundazwe kubalwa, i-Eastern Cape, Western Cape, Gauteng neKwaZulu-Natal. Ekhuluma nabezindaba emuva kwengozi eyenzeke eJozini ngoLwesithathu ekuseni nedlule nemiphefumulo yabantu abangu-10, uNgqongqoshe wezokuThutha KwaZulu-Natal, uMnuz Bheki Ntuli, uthe makungagxekwa utshwala ngokwanda kwezingozi emigwaqeni yakuleli kodwa imbangela kungaba wumthamo wezimoto onyukile njengoba kuya ngokuya ukuxegiswa kwemibandela yokuvalwa kokusebenza kwezwe. Uthe yize kunjalo kodwa angakweseka ukuvalwa kotshwala esifundazweni njengoba nakwezinye izifundazwe kuhlongozwa ukuthi buvalwe ngenxa yezigameko ezibikwayo selokhu bubuyisiwe esiGabeni sesiThathu sokusebenza kwezwe. Emuva kokuthathwa kwegazi lomshayeli weloli lenhlekelele, kuvele ukuthi ubeshayela ephuzile nokugcine ngokuthi aboshwe. Inhlangano yezepolitiki, i-IFP, ngomlomo kaMnuz Blessed Gwala, nayo izwakalise ukukhathazeka ngokuxegiswa komthetho wotshwala ababona lesi simo sizofakela izibhedlela ingcindezi engenasidingo lapho sekugcwele abantu abalimale ngenxa yezigameko ezibhebhethekiswe wuphuzo oludakayo. UNgqongqoshe wezamaPhoyisa kuzwelonke, uMnuz Bheki Cele, uthe banobufakazi obuphathekayo obuthinta umonakalo odalwe wutshwala kula masonto amabili buvuliwe. “Ngizolokhu ngishilo kuthi ukube kuya ngami noma ukube ngiyakwazi ukuzithathela izinqumo ngingedwa, ngingaqala ngokuvala ukudayiswa kotshwala ngoba kucacile ukuthi akukho okuhle okuza notshwala,” usho kanje. Akasalanga ngaphandle noSolwazi Salim Abdool Karim, onguSihlalo weKomiti eleLuleka oNgqonqoshe ngezeCovid-19. Uthe: “Empeleni iyinkinga le ndaba yotshwala njengoba sisalindele ukuthi sinyuke kakhulu isibalo salabo abahaqwe yileli gciwane, kuyoba nzima ngoba nalabo abayobe bengenele ezinye izinto ezibhedlela njengezingozi zezimoto ngenxa yotshwala, bayobe sebesengcupheni yokutheleleka ngegciwane.” NgoLwesihlanu, uNdunankulu waseGauteng, uMnuz David Makhura, uthe uhulumeni wesifundazwe uzothatha isinqumo maduze mayelana nokudayiswa kotshwala esifundazweni. Usho kanjena nje nozakwabo wase-Eastern Cape, uMnuz Oscar Mabuyane, ngeledlule udalule ukugcwala kwezibhedlela ngenxa yezigameko ezihlobene notshwala, wathembisa ukuthi uzobhalela uMengameli Cyril Ramaphosa incwadi, amcele ukuthi abuvale utshwala e-Esatern Cape. Yize kunjalo kodwa kukhona ababona ukuthi ukuvalwa kotshwala kungaba nomthelela ongemuhle emnothweni wakuleli futhi kwandise nesibalo sabantu abangazithola belahlekelwa yimisebenzi ngalesi sikhathi. Emhlanganweni wekomiti lezezimali ngoLwesine kuvele ukuthi elakuleli lilahlekelwe yimali yentela ecela kuR1.7bn, ezinsukwini ezingu-29 zika-Ephreli ngenxa yokuvalwa kokudayiswa kotshwala nogwayi. Ekhasini lakhe lakuFacebook, uDkt Bandile Hadebe, we-ANC Professional’s League uthe: “Inkulumompikiswano ekhona mayelana nokunyuka kwezibalo zezigameko ezihlobene notshwala, ayinawo umqondo ophusile. “Akuzange kuqalwe ukuvalwa kwezwe ngoba nakhu kwelashwa abanenkinga yophuzo oludakayo kodwa kwakwenzelwa ukunqanda igciwane iCorona. “Sidinga elinye iqhinga elizimele uma sifuna ukuqeda ngesihlava sabantu abangazicabangeli uma bephuza kanjalo nokwehlisa umthwalo wokugcwala ezibhedlela ngesizathu sezigameko ezigqugquzelwa wutshwala.”