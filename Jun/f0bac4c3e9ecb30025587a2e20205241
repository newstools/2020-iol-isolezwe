Okhulumela amaphoyisa KwaZulu-Natal, uBrigadier Jay Naicker, uthe amaphoyisa ophiko olulwa nenkohlakalo abophe amanye amaphoyisa amathathu aneminyaka ephakathi kuka-32 no-43. Amaphoyisa amabili angosayitsheni kanti elilodwa liwu-constable. Amaphoyisa avele ngoLwesithathu enkantolo yaseThekwini adedelwa ngebheyili kaR1000 umuntu emunye. Azobuyela enkantolo ngo-Agasti 26. Kuthiwa ngoMeyi 23 aya ekhaya lowesifazane ku-Clare Road, eThekwini, amsola ngokudayisa utshwala. Afike athatha utshwala obungadayiswa uR24 000. Abe esemphoqa ukuba awanikeze noR20 000 ukuze angambophi. Owesifazane wabe eseya esiteshini sase-Sydenham wafike wathola ukuthi amaphoyisa alethe amabhodlela ambalwa otshwala, athi awathole elahliwe icala angalivula. Amaphoysa abe esevula icala, udaba lwadluliselwa ophikweni oluphenya ngamacala enkohlakalo. Amaphoyisa amncomile owesifazane ngokuza esiteshini, athi nabanye abanenkinga efanayo kumele babike.