ZILOKHU ziqhubeke njalo izigameko zokuzinothisa kwabathile ngokuqola abantu kuthathwe amakhadi abo okuhola izibonelelo zikahulumeni. Esigamekweni sakamuva amaphoyisa aKwaZulu-Natal abophe amadoda amabili atholakale namakhadi akwa South African Social Security Agency (SASSA), nemali engu-R16,000 okusolwa ukuthi la madoda abeyikhipha esebenzisa lawa makhadi. La madoda abanjwe ngenkathi amaphoyisa egasela enxanxatheleni yezitolo e-Amanzimtoti ogwini oluseningizimu neKwaZulu-Natal. Okhulumela amaphoyisa kulesi sifundazwe uCaptain Nqobile Gwala usiqinisekisile lesi sigameko. Uthe la madoda kulindeleke ukuthi avele enkantolo ngamacala omkhonyovu. Neqembu i-Nkatha Freedom Party (IFP), selikhiphe isitatimende sokuthi kwenziwe uphenyo olujulile ngalokhu, ngoba kusoleka ukuthi yindlela abantu abathile abazinothisa ngayo ngokuqola abantu abadala.