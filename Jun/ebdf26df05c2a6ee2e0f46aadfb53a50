Lokhu kushiwo uMnuz Thanduxolo Sabela osekomitini lezokuhlaliswa kwabantu kuMasipala weTheku, izolo ngesikhathi ehambisele abahlala emijondolo eRedhill izimpahla zokwakha kabusha imijondolo eshe ngempelasonto. USabela ubehambisana noNgqongqoshe wezokuThuthukiswa koMphakathi KwaZulu-Natal uNkk Nonhlanhla Khoza obezonikelela umphakathi ngezingubo zokulala, izipontshi nezinto zokugeza. “Imijondolo eshile eThekwini esikhathini esingangesonto ilinganiselwa ku-250 izindawo ezithintekile yiRedhill, Sydneyham naKwaMashu. “Umlilo usuke uqubuke emjondolo owodwa ngenxa yokuthi isondelele kakhulu umlilo usabalala ngokushesha kushe imijondolo eminingi. “Siyawunxusa umphakathi ukuthi uma sewakha kabusha imijondolo ushiye ibangana ukuze ingaphinde ishe ,” kusho yena. UNkk Khoza uthe kuyishwa ukuthi ngesikhathi abantu benxuswa ukuthi bangabi wuvanzi kube nomphakathi ozithola ungenayo indawo yokufihla ikhanda. “Siyazi ukuthi abahlala kule ndawo bashelwe yikho konke yingakho sibaphathele nezinto zokugeza nezokubulala amagciwane ngoba siyazi ukuthi okwabo kushile ngesikhathi kusha imijondolo,” kusho yena. UNksz Siphokazi Tshezi ongomunye wabashelwe umjondolo kule ndawo ubonge usizo lukamasipala nolomnyango. 