UZikalala ubekhuluma esithangamini nabezindaba eThekwini izolo emuva kokusayina isivumelwano nongqongqoshe abakwikhabhinethi yakhe yokuzibophezela ukuhambisa izinsiza zikahulumeni kubantu. Ugxeke udlame emuva kokudutshulwa kwetekisi ethutha othisha KwaSwayimane, ngaseWartburg, ngoLwesibili. Kushone umshayeli kwalimala othisha abayisithupha. Kokunye kubulawe ikhansela laku-ward 84 eMlaza, uMnuz Bhekithemba Phungula. “Sinxuse uNgqongqoshe wezokuThutha ukuPhepha nokuXhumana koMphakathi KwaZulu-Natal, uMnuz Bheki Ntuli, ukuthi aqhamuke namasu acacile okubhekana nodlame ematekisini nokubulawa kosopolitiki. Isifundazwe sinxusa amalungu omphakathi ukuthi asukume alethe ulwazi emaphoyiseni mayelana nodlame,” kusho uZikalala. Udlulile amazwi endunduzo emindenini eshonelwe. Ubuye wathi ukhathazekile ngokuphikiswa kwezindlalifa eziqokelwe ukuthatha izintambo zobukhosi uma amakhosi ekhothama. Lokhu kwenziwa yimindeni futhi sekuthanda ukwanda. Mayelana nesivumelwano esisayinwe ongqongqoshe bekhabhinethi yakhe, uthe siqukethe ukuzibophezela kwabo ekudaleni imisebenzi, ekukhuliseni umnotho, ukuphucula amakhono, ezemfundo nezempilo. . 