ELAKULELI libhekene nezihlava ezimbili okumele izwe libambisane ekulweni nazo, okuhlukunyezwa kwabesifazane nezingane, neCovid-19. Usho kanje uMengameli Cyril Ramaphosa ngenkathi ethula inkulumo abeyibhekise esizweni mayelana nokuxegiswa kweminye yemithetho kuleli esigabeni sesithathu ukuze kukhule umnotho wezwe. Ngaphandle kokukhula komnotho, uRamaphosa uthe kunamabhizinisi osekunesikhathi eside avalwa angakwazi ukungenisa imali, kanti nabantu ebesebenza kuwo, bengakwazi ukuthola imali yokondla imindeni yabo. â€œNginethemba lokuthi ngokubambisana singakwazi ukunqoba lezi zihlava kusho uRamaphosa. Uthe okubuhlungu wukuthi abahlumeza abantu besifazane nezingane, abantu esiphila nabo, okungamadodana ethu, nobaba bethu. Ugxeke kakhulu ukwanda kwezigameko zokuhlukunyezwa kwabesifazane nezingane emva kokuthi kuvunyelwe ukudayiswa kotshwala kulandela ukuwelela kwezwe esigabeni sesithathu. NgokukaRamaphosa, akubona utshwala obudlwengula buphinde bubulale abantu besifazane nezingane, kodwa abesilisa abangalawuleki. Uthe kunezinhlelo uhulumeni asezenzile ukulekelela izisulu ezihlukumezekile, njengokunikela kukahulumeni ngamabhilidi okuzohlaliswa kuwo asebehlukumezekile. Uthe kunezinkantolo esezimisiwe ezizolekelela abomthetho emacaleni aphathelene nokuhlukunyezwa kwabesifazane nezingane. Phakathi kwamabhizinisi uRamaphosa axegise kuwo ukuthi asebenze yilawa: Abacwala izinwele sebezovumeleka ukuthi baseqale ukusebenza Izindawo ezidayisa ukudla sezizovunyelwa ukuthi abantu bathenge kuzona baphinde bahlale phansi, wathi kulokhu kusazocacishwa ngeminye imininingwane ngokuhamba kwesikhathi. Ukuhlangana kwabantu ezindaweni zokuzijabulisa kuzovunyelwa kodwa ngaphansi kwemithetho ethile Nezemidlalo okungathintwana kuzona njenge tennis, uthe zizovulwa. Nakuba uRamaphosa ethe kuzokuba nokuxegiswa kwasekubalile, ukuqhubeka nokuzibhekelela ngokulandela inhlanzeko yokulwa nokusabalala kweCovid-19, kusazomele kulandelwe. Uthe i-Afrika izobambana ukuthola izindlela zokulwa naleli gciwane. Uthe kuye kwakhuthaza futhi ukuthola ukuthi i-Oxford University eBritain, isiqhamuke nekhambi elingakwazi ukuthi lisetshenziswe ekulweni naleli gciwane, wathi ngenhlanhla kunenkampani kuleli engakwazi ukuthi ilisabalalise ngokubambisana noMnyango wezeMpilo. Mayelana nokunye okuzokwenzeka, uRamaphosa uthe kuzocaciswa ngokuhamba kwezinsuku.  