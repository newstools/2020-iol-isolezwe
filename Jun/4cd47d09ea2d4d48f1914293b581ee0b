KUSOLWA umbango womzila wamatekisi kudutshulwa kubulawa umshayeli wemoto ebihambise othisha esikoleni iMasijabule High ngaseWartburg. Ngokomthombo weSolezwe, kunempi eqhubebekayo yombango womzila kuleya ndawo. Kubikwa ukuthi le moto idutshulwe isendleleni ihambisa othisha esikoleni. Ngesikhathi sokuloba belingakatholakali igama lomshayeli odutshulwe washona kulesi sehlakalo, nokuthi imoto ebebehamba ngayo ibikade iyitekisi yini noma cha. Okhulumela uMnyango wezeMfundo KwaZulu-Natal, uMnuz Kwazi Mthethwa, uthe imininingwane eminingi izotholakala emva kokuthi uNgqongqoshe wezeMfundo kulesi sifundazwe uMnuz Kwazi Mshengu, esekhiphe isitatimende ngalesi sehlakalo njengoba ephuthume endaweni yesigameko. “Sizokhipha isitatimende maduze nje esizocacisa yonke into uma uNgqongqoshe esebuyile endaweni yesigameko,” kusho uMthethwa. Ngokombiko otholakale kokhulumela amaphoyisa kulesi sifundazwe, uColonel Thembeka Mbele, amaphoyisa aseWartburg aphenya icala lokubulala nelokuzama ukubulala. “Kubikwa ukuthi ngo-7:00 ekuseni itekisi elithwala othisha libasa esikoleni lidutshuliwe, eBruyns Hill, eWartburg ngabantu abangaziwa,” kusho uCol Mbele. Uthe othisha abathathu abaneminyaka ephakathi kuka- 40 no-53, nabo badubulekile, kwase kuthi umshayeli oneminyaka engu-35, washonela endaweni yesigameko. “Umshayeli uthole amanxeba emva kokudubuleka kwesingenhla emzimbeni. Isizathu sesigameko sokudutshulwa kwakhe sisaphenywa,” kuchaza uCol Mbele.  