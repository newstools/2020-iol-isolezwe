Isolezwe lithole izikhalo kubantu abathe bathole imiyalezo yakwaSassa ethi izicelo zabo zikaR350 kaziphumelelanga ngoba kunemali abayitholayo. Abakhonondayo bathe kabasebenzi ndawo futhi ayikho enye imali abayitholayo. Izolo iSassa ithe izitholile izikhalo kubantu kodwa yakugcizelela ukuthi abangaphumelelanga yingoba kukhona imali abayitholayo. Esitatimendeni esithunyelwe kwabezindaba, abakwaSassa bathe umuntu okufanele athole uR350 yilowo ongasebenzi,oneminyaka engaphezu kuka-18, ongenamali emngenelayo okungaba eye-Unemployment Insurance Fund (UIF), National Student Financial Aid Scheme (NSFAS), isibonelelo sikahulumeni noma ephuma kwezinye izindawo. Bathe izicelo ezingaphumelelanga ngezabantu abasohlwini lwe-UIF futhi batsheliwe ukuthi abathinte Umnyango wezokuQasha nemiSebenzi ukuze bafake izicelo ze-UIF. Isikhulu esiphezulu sakwaSassa, uNksz Totsie Memela, sithe babheka zonke izicelo abazitholile ukuze imali iye kubantu abafanele. “Siyazi ukuthi kunabantu abanganeme emuva kokuthi izicelo zabo zingaphumelelanga kodwa siyabaqinisekisa ukuthi imali iye kubantu abafanele. Senza uphenyo olunzulu lokuthi ayikho imali engenayo kumuntu ofake isicelo ngokusebenzisana nezinhlaka ezehlukene. Abanezikhalo bangasithumelela izikhalo zabo nge-email ethi srd@sassa.gov.za noma basishayele ku-0800 60 10 11. Inhloso yethu wukuthi isibonelelo sitholwe ngabantu abafanele,” kusho uNksz Memela. Okwamanje bawu-3.2 million abafake izicelo zesibonelelo sikaR350. ISassa isikhokhele abawu-1.2 million. Ezinye izicelo kuthiwe zisacutshungulwa, kulandelwa yonke imigomo yokuqinisekisa imininingwane yabafake izicelo. “Sisebenza ngokuzikhandla ukuze imali iye kwabayidingayo. Siyacela abantu basibekezelela ngesikhathi sisahlunga, siqinisekisa nemininingwane yabo. “Siyacela abafaka izicelo basebenzise imininingwane yabo nama-akhawunti abo bangafaki awomakhelwane noma ezihlobo. Kubalulekile ukuthi imininingwane esinikwa yona ifane naleyo ekumazisi womuntu,” kusho uNksz Memela. Uthe imininingwane efakwa ngabantu ibalulekile ngoba basebenzisa yona ukuphenya ngofake isicelo. UNksz Memela uthe uma ingafani naleyo ekumazisi lokho kungenza isicelo somuntu singaphumeleli.