UMNDENI waseNorth West usashaqekile emuva kokuba isoka lendodakazi yawo ebizithwele liyigwaze uxhaxha lwamanxeba ngaphambi kokuba lizibulale. Lesi sigameko senzeke emasontweni amathathu adlule kodwa owesifazane uNksz Bonolo Sealelo (32) owaphuthunyiswa esibhedlela ngesikhathi kwenzeka le nhlekelele, kusabonwa ngokusa kuye esibhedlela. Ingane yakhe ayeyithwele ayisindanga kodwa yashona kuleso sehlakalo. Okhulumela uMnyango wezokuPhepha koMphakathi eNorth West, uMnuz Alpheus Koonyaditse,uthe lesi sigameko senzeke eLokaleg eTaung kodwa umnyango uze wezwa ngaso kuleli sonto. Uthe umufi, uMnuzÂ  MacMillan Oliphant, ucele lo wesifazane obekhulelwe ukuba ambilisele amanzi ukuze ageze. Kuthe uma amanzi esebila, wamthelela wona endishini yokugeza,esikhundleni sokuthi le ndoda igeze, kubikwa ukuthi iye yakhiya igumbi lokugeza lapho umuntu wesifazane abesalele khona. Emuva kwesikhashana, umndeni wakwaSealelo uzwe umsindo obuvala amadlebe uphuma egunjini lokulala, owesifazane ememeza igama lesoka lakhe ebelizama ukumbulala. "Baphuthume egunjini lokulala kodwa bafica umnyango uvaliwe. Babe sebebulala iwindi. Owesifazane ubeselele phansi,elimele futhi indoda ibe seyithi ifuna ukufa nengane yayo maqede yazisika isihlakala sengalo, yazinquma noqhoqhoqho". "Kube sekubizwa amaphoyisa nabezimo eziphuthumayo, owesifazane wabe esephuthunyiswa esibhedlela, isoka lona lafela endaweni yesigameko." 