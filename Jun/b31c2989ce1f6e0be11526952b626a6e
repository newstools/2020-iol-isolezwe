IMenenja kaMasipala waseMtubatuba, uMnuz Siyabonga Ntuli, uveze lokhu kade eyosihlola. Saqala ukwakhiwa ngo-2015 kwakukade kuthiwe sizodla uR5 million kodwa ngenxa yokuthi umsebenzi awuqalanga ngesikhathi imali yenyuka yaba wuR19 million. Isolezwe lithole ukuthi uMasipala waseMtubatuba wayikhokha imali yokuthi sakhiwe kodwa umsebenzi wokusakha awuzange uphele izindleko zaze zayofika kuR35 million. “Sekwenziwe * -96% womsebenzi manje silindele ukuthi sivulwe kule nyanga. Kudingeke ukuthi sifake uR7 million othathe izindleko wazibeka kuR35 million ukuze kuqedelwe umsebenzi,” kusho uNtuli. Uthe ngesikhathi isikhungo samalayisensi singekho abantu baseMtubatuba bebephoqeleka ukuthi bayowathatha kwezinye izindawo abale kuzo iHluhluwe noHlabisa. “Isikhungo samalayisensi besiyingxenye yophenyo olunzulu ngokulahleka kwemali kodwa izinhlelo zentuthuko zingaphelile eMtubatuba. Siyajabula ukuthi sizovulwa ngoba sizongenisa uR2 million kuya phezulu ngonyaka esikhwameni sikaMasipala waseMtubatuba.” Ngonyaka odlule uNtuli uthule umbiko oveze ukuthi kulahleke uR130 million kuMasipala waseMtubatuba kwabuye kwavela nokuthi kunabasebenzi abawu-21 ababesezikhundleni kungafanele. UNtuli uthe uhlelo lokubuyisa imali eyalahleka luyaqhubeka ngoba balandela izincomo zombiko wangonyaka odlule. Uthe kunodaba olusenkantolo ngenxa yokuthi abathintekayo baludlulisele khona. “Ngesikhathi ngifika uMasipala waseMtubatuba ubunesikweletu sikaR90 million okusho ukuthi bekufanele sisebenzise imali yoxhaso nama-overdraft ukuze sikwazi ukusebenza. Njengamanje sizikhokhile izikweletu zethu, asisayisebenzisi ne-overdraft ngoba siqoqa ama-rates kaR2.4 million ngenyanga. Lokhu sikwenze ngokukhuluma nabakhokhela ama-rates,” kusho uNtuli. Uthe ukuqoqa kwabo imali engaphezu kukaR2 million kusho ukuthi bazokwazi ukusebenza izinyanga ezimbili uma kungase kuthiwe ayikho imali engenayo. “NgokoMnyango weziMali sidinga uR3 million ukuze sikwazi ukusebenza izinyanga ezintathu uma kuwukuthi akungeni mali. Sisishintshile isimo sethu sezimali ngonyaka owodwa. Ukungathembeli emalini yoxhaso kusho ukuthi isikwazi ukwenza izinhlelo zentuthuko ezihlelwe wuhulumeni kazwelonke bese thina senza izinhlelo zentuthuko ezihlelwe wumasipala,” kusho uNtuli. Uthe seluyaphela uhlelo lokuthuthukisa iKwaMsane Sport Complex oludle ngaphezu kukaR30 million. IMeya yaseMtubatuba, uMnuz Velangenkosi Gumede, ithe kuningi okushintshile selokhu kwaqashwa uNtuli ngoba kunozinzo ezimalini zikamasipala. “Siyaqhubeka nokusebenzisana nomlawuli ozoba nathi kuze kube wu-Okthoba kodwa siyasibonga nesinqumo sokuqashwa kukaNtuli ngoba silenze uzinzo kwezezimali,” kuso uGumede.,” kusho uGumede.