UNGQONGQOSHE wezeMpilo kuleli, uDktÂ Zweli Mkhize, uthi u20 million wabantu bakuleli usuhlolelwe igciwane leCovid-19 kulezi zinyanga ezimbalwa ezedlule njengoba izwe lingena esigabeni esinzima lapho kulindelwe khona ukuthi sande kakhulu isibalo sabantu abahaqekayo nabashonayo. UMkhize ubekhuluma namhlanje emcimbini wokwethulwa kwesibhedlela esakhiwe yiVW South African e-East London. Lesi sibhedlela sixhaswe wuhulumeni waseGermany. NgoMsombuluko kuqinisekiswe ukuthi isibalo sesingaphezu kuka100 000 sabantu asebehaqekile. UMkhize uthe lokhu kusemqoka kakhulu kodwa ukwelashwa kwabantu abangu53 444, no50% wasebephunyukile kulesi sifo, kukhombisa ukuthi izinqumo zikahulumeni ngezempilo kuleli ziyasebenza. Uthe waxwayisa ngesikhathi kusanda kuvela umuntu wokuqala onaleli gciwane kuleli kuthi u60% womphakathi wakuleli uzohaqwa yileli gciwane. Wabuye waxwayisa ukuthi u20% walaba asebehaqekile uzodinga ukulaliswa emagumbini abagula kakhulu. "Okwamanje izwe lineziguli ezingu2 888 ezivalelwe ngazodwa emagunjini, abawu-262 basonakekelweni oluseqopheleni eliphezulu, iziguli ezingu539 zisegunjini labagula kakhulu kuthi ezingu218 zikuma-ventilator bese ezingu-566 zikwi-oxygen.Isigaba sokuqala sesiphothuliwe". IVW iqhamuke nezinhlelo zesigaba sesibili nesesithathu. Uthe lezi zibalo zincane kunalezi ebezibhekiwe kodwa konke kubangelwa ukusebenza ngokuzikhandla kwabezempilo kuleli ukunqanda ukubhebhetheka kwaleli gciwane nokuziphatha ngendlela komphakathi wakuleli. UNgqongqoshe ubuye watusa uhlelo lukahulumeni njengoba sekuhlolwe abantu abangu-1.2 million ezinyangeni ezine. Uthe emasontweni ambalwa adlule kuleli kuhlolwe abantu abangaphezu kuka-100 000 kodwa wathi kwehle ngo46 493. Uthe kulelizwe kwandiswe isibalo semibhede ngokwakhiwa kwezindawo okuzovalelwa kuzo iziguli futhi seyingaphezu kuka-27 000 imibhede esilungele ukusetshenziswa. Uqhube wathi impi enkulu esibhekene nelakuleli eyokwanda kwesibalo sabasebenzi bezempilo asebethelelekile. Bangu3 583 abasebenzi bezempilo abatholwe benegciwane kwathi abangu34 basishiya emhlabeni. UMkhize uthe khona kuseza isigxabhane semvula yalesi sifo kodwa waqwashisa abantu ukuthi lesi yisikhthi sokuthi bazinakekele ukunqanda ukubhebhetheka kwegciwane ngokuthi bagqoke izifonyo futhi beqhelelane. 