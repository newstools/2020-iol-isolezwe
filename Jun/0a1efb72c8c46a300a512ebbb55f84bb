KUZOSHAYA u-Agasti sebebuyele bonke abafundi ezikoleni ngemuva kwekhefu lesikhathi eside ngenxa yokubheduka kwegciwane icoronavirus elihlalise kabi umhlaba wonke. Ngokukasomqulu okhishwe wuNgqongqoshe weMfundo eyiSisekelo, uNkk Angie Motshekga izolo, ukuqinisekisile ukuthi ngoJulayi 6 uGrades R, 1, 2, 3, 6, 10, no11 nabafundi abanokukhubazeka, bazobuyela ezikoleni. Laba bafundi bazobe beyiqembu lesibili elibuyela ezikoleni njengoba kuqale uGrade 7 no-12 ekuqaleni kukaJuni. Kubafundi abazobuyela ezikoleni kuJulayi kubalwa labo abanezinkinga emqondweni nalaba abaneminyaka engaphansi ewu-13, nalabo abaneminyaka engaphezu kuka-18 abenza unyaka wokugcina. Ngo-Agasti 3 kuzobuyela uGrades 4, 5, 8 no9 abazobe beyiqembu lesithathu ukubuyela esikoleni. Kubona kuzoba khona nalabo abaphila ne-Autism abaneminyaka engu-13 nangaphezulu. UNkk Motshekga ukuvezile kule miyalelo yakhe ukuthi lezo zikhungo ezingamaAfter Care, ezivele zikhona ngaphakathi ezikoleni nazo zivunyelwe ukuthi zingavula kodwa kumele ziqikelele ukuthi zihambisana nayo yonke imigomo yeCovid-19. Uthe kodwa imidlalo nokunye okuphathelene nayo kusavaliwe ezikoleni zawo wonke amazinga. Ugcizelelile nokuthi abazali abakhetha ukuthi izingane zabo zingabuyeli ezikoleni kumele baxhumane nezikole bazazise futhi babhalise ngaphansi kohlelo lomnyango lokufundela ekhaya. â€œOkubalulekile wukuthi umzali akwazi ukwenza okusemandleni ukuthi ingane yakhe iyaqhubeka nokufunda. Kumele aqinisekise nokuthi inazo zonke izinsiza kufunda njengokwemigomo yomnyango wezemfundo, athole izincwadi ezisetshenziswa kulelo banga alifundayo ezifanayo nezifundwa esikoleni,"kusho uNgqongqoshe. UNkk Motshekga uyavuma ukuthi izikole zingachezuka emigomweni yokufunda ebekiwe kodwa kumele bazise abengamele izifundo bachaze ngezinhlelo zabo nohlelo lwabo lokufundisa olusayinwe wuthishanhloko. 