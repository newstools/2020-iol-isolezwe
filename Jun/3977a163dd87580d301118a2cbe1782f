ILUNGU lePhalemende elimele i-EFF uMnuz Mbuyiseni Ndlozi, uxwayise ngokuthi asikho isidingo sokuthi kuze kudlule amahora angu-24 noma angu-48 ngaphambi kokuthi kuthathwe izinyathelo zokuphenya ngomuntu odukile. UNdlozi ubekhuluma emngcwabeni kaNksz Tshegofatso Motshware Pule (28), wase Meadolands eSoweto owatholaka elenga esihlahleni eRoodepoort eseshonile ekuqaleni kwaleli sonto. UNksz Pule ushona nje, ubesenezinyanga eziyisishiyagalombili ekhulelwe. Ngesikhathi sokuloba kubikwa ukuthi isoka lakhe beselizinikele emaphoyiseni. “Kumele kuze kufe abantu abangaki ukuze kube nesiqiniseko sokuthi umuntu ulahleke ngempela. Amahora amabili anele ukuthi kwenziwe uphenyo uma umuntu kuthiwa udukile,” kuchaza uNdlozi. Uthe abasifazane kumele babumbane balwe nezenzo zokuhlukumezeka kwabo. “Ngenkathi abesilisa besekudingisweni nasemajele ngesikhathi sobandlululo abesifazane yibona ababelwa nobandlululo. Akumele sivumele ukwesaba kusibuse ngoba sesilwe nezimo ezinzima kakhulu ezweni lethu,” usho kanje uNdlozi. Unxuse abesilisa kuleli ukuthi bakusukumele ukubulawa kwabesifazane, bangabi amagwala abulala aphinde adlwengule abesifazane. Izihlobo nezikhulumi ezahlukene zinxuse abesilisa nabesifazane ukuthi babe abantu abamesabayo uNkulunkulu ukuze impilo yabo iphephe. Umngcwabo kaNksz Pule ubuhambisana nomunyu nokukhala. Izikhulumi ezahlukene zimchaze njengomuntu obenekusasa elihle, futhi ekwazi ukuzehlisa uma ebona ukuthi kukhona lapho ephambuke khona. “Ngendlela abeyigwala ngayo, bengizitshela ukuthi uphephile. Ukufa kungifundise ukuthi noma ngabe uyigwala noma ngabe unesibindi, kuyefana ngoba ekugcineni kuyakufikela,” kusho omunye wezihlobo. Ngenxa yentukuthelo, abanye ebehambele lo mngcwabo, behlulekile ukuzibamba, bezwakala sebenza izinsongo kwabasolwa ngokubulawa kukaNksz Pule.  