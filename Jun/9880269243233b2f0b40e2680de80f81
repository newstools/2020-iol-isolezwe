UNzimande wamemezela ukuthi u-33% wezitshudeni ovunyelwe ukuthi ube sekhungweni eziphakeme ngemuva kwekhefu elidalwe ukubheduka kweCorona, kanti neziphathimandla zenyuvesi zithi sezimi ngomumo UMqondisi kwezokuXhumana obambile uNksz Normah Zondo, uthe abaphathi benyuvesi sebekuhlelele ukubhekana negciwane kanti ukubuyela kwezitshudeni nabasebenzi kuzokwenziwa ngobuchule futhi kubhekwe ukuthi babuyele ngoJuni 29. “Asifuni ukubeka engozini impilo yabasebenzi bethu nezitshudeni. Ngakho silandele yonke imigomo ebekwe yihhovisi likangqongqoshe ehlose ukwehlisa izinga lokutheleleka,” kusho uNksz Zondo. Uthe kulesi sigaba sesithathu sikathaqa, sekuqinisekisiwe ukuthi izitshudeni ezenza unyaka wokugcina okunesidingo sokuthi zisebenzise ama-laboratory, zizobuyela. Uveze kuthi izitshudeni ezingakwazi ukungena ohlelweni lwezobuchwepheshe iMoodle, nazo zizobuyiselwa bese nalezo ezenza iPost graduate ezizosebenzisa ama-labolatory zizobuyela. “Iminyango izoxhumana nezitshudeni ukuzazisa ngokubuyiselwa kwazo ezikhungweni. Uma isitshudeni kungaxhunyanwanga naso, akumele sibuyele. Kuzoba nohlelo lokuqikelela ukuthi imigomo yokungena esikhungweni nasezindaweni ezihlala izitshudeni iyalandelwa ngakho izitshudeni ezizobe zingaziphethe izimvume ngeke zivunyelwe ukungena,” kusho uNksz Zondo. Uveze ukuthi izitshudeni ezisengcupheni yokutheleleka ngenxa yesimo sezempilo ziyagqugquzelwa ukuthi ziqhubeke nokufunda ngohlelo lwe-online. “Ngenxa yokulandelwa kwemigomo yezokuphepha, izitshudeni kungenzeka zingabuyiselwa ezindaweni ebezihlala kuzo ngaphambi kokuvalwa kwezwe kodwa zifakwe kwezinye. Ngakho zizokwaziswa ngezindawo ezizohlala kuzo. “ Izitshudeni ezizobuyela ezindaweni zokuhlala zenyuvesi, kulindeleke ukuthi zihlale ngazodwana izinsuku ezingu- 14 kusukela ngosuku ezibuyele ngazo ezindaweni zazo,” kuqhuba yena.