Umphathi wehhovisi leSantaco eKZN, uMnuz Sfiso Shangase, uthe minyaka yonke iyanyuswa imali yokugibela itekisi. Uthe nakulo nyaka akukho okuzoshintsha. Isinqumo sabo asibangelwa wumvalelandlini oholele ekutheni balayishiswe isibalo esincane sabagibeli. “Imali yamabanga amafishane izokhuphuka ngoR1. Amatekisi amabanga amade wona ayashiyana. Njengamanje kunemihlangano esiqalile ehlanganisa izinhlaka ezimele umphakathi, imboni yamatekisi noMnyango wezokuThutha. Sinamathisela nezaziso ematekisini. Kuzoshiyana izikhathi ososeshini abaqala ngazo ukunyusa imali yokugibela itekisi,” kusho uShangase. Uthe kunemigudu elawula indlela yokusebenza kwabo abayilandelayo ngaphambi kokuthi banyuse imali yokugibela. Baqale baxhumane nomphakathi. “Asibeki phambili inzuzo, kufe isizwe. Sizoyilandela imigomo ebekiwe yezokuthutha.” Kodwa abeNational Taxi Alliance (NTA) KwaZulu-Natal bathi akusensuku zatshwala balaxaze imigomo yomvalelandlini abathi iyalambisa. USihlalo wenhlangano obambile, uMnuz Msawenkosi Maphumulo, uthe izolo bebenomhlangano nobuholi bukazwelonke. Phakathi kwezinto ebezibhungwa wukukhuphula imali yokugibela amatekisi. “Ziyehla izigaba zikathaqa, isimo siya ngokuya sibuyela kwesejwayelekile kodwa uhulumeni akayishintshi indlela athi asilayishe ngayo abagibeli abawu-10. Siyanikela ngalesi sibalo ekubeni ziphezulu izindleko zokugcina itekisi lisesimeni esikulungele ukuba semgwaqweni. Okwamanje ngeke sithwese abagibeli icala ngokuthi sinyuse imali yokugibela kodwa singangawuhloniphi noma yinini umthetho othi asilayishe abagibeli abawu-10, sivele silayishe abawu-15 etekisini ngoba vele izimvume zokusebenza zethu zisho njalo,” kusho uMaphumulo.