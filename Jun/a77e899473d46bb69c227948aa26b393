KUBOSHWE indoda eneminyaka ewu-30 esolwa ngokuba wumalugaju obelutha abesifazane kuFacebook,  ihlangane nabo bese ibadlwengule ibasabisa ngommese. Le ndoda yaseKlerksdorp ibanjwe yaboshwa abophiko iFamily ,Child and Sexual Offences nabeProvincial Organised Crime Unit eNorth West. Okhulumela amaphoyisa akulesi sifundazwe, u-Adéle Myburgh uthe omunye wezisulu waveza ukuthi umsolwa wamthola kuFacebook wase ezidlisa satshanyana. Lokhu kugcine ngokuthi banikezane nezinombolo, bagcina bexhumana nakuWhatsapp. "Bagcina bevumelana ukuthi bahlangane ngobusuku bangoMeyi 30 nonyaka kwesinye sezitolo ezidayisa igilosa eKlersdorp,"usho kanje. Uthe lo msolwa ubebuye azichaze njengomfundisi kulaba besifazane. Lo wesifazane watshela amaphoyisa ukuthi umsolwa wagcina emncengele ukuthi bayoxoxa kahle endaweni engenamuntu, kwenye yezinkundla zemidlalo eqhelile kubantu iTechnical High. "Isisulu sagcina sisatshiswa ngommese sadlwengulwa wumsolwa maqede wasibamba inkunzi wathatha konke lo wesifazane ayekuphethe,"kusho okhulumela amaphoyisa. Kwesinye futhi isigameko esenzeka eVentersdorp, owesifazane oneminyaka ewu-29 wahlangana nomsolwa khona kuFacebook. Bakhuluma bazwana baze bahlela ukubonana ubuso nobuso. Babonana ngoNovemba wangonyaka odlue eBoikhutso Village. "Kusolwa ukuthi oboshiwe wathatha lo wesifazane naye wamyisa kwenye inkundla yezemidlalo nakhona wafike wamqola konke ayekuphethe ngaphambi kokuthi amdlwengule. Nakhona wenza lokhu emsabisa ngommese,"kusho uMyburgh. Ukhomishana wamaphoyisa eNorth West, uLieutenant-General Sello Kwena uncome kakhulu ithimba ebelisebenza lolu daba. Unxuse umphakathi ukuthi uqaphele kungabi lula ukulutheka ngale ndlela. Ukhuze nomkhuba wokwethemba abantu okuhlangenwe nabo ezinkundleni zokuxhumana. Ukhuthaze ukuthi okungenani uma umuntu uhlangana naye okokuqala, kuhle ubonane naye endaweni ephithizela abantu.  