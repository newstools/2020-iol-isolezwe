BAKHALELWE ngamasongo kaSigonyela abasolwa ngokuzitamuzela ezimalini zabantu eVBS Mutual Bank okubalwa kubo amalungu ebhodi lebhange kanye nenhloko yabacwaningi mabhuku ebhange. Ngokombiko weNews 24, laba basolwa baboshwe ngoLwesithathu ekuseni kugasela uphiko loKlebe oluphenya amacala athinta inkohlakalo. Ngaphezu kwalokho kuphinde kwaphenywa ezindaweni abahlala kuzo kwashaqwa nempahla, imininingwane yakho engakadalulwa. Kusalindeleke ukuthi kuboshwe owayenguSihlalo weVBS neVele Investments, uMnuz Tshifhiwa Matodzi, osolwa ngokuba ngubhongoza wokudliwa kwemali ebalelwa kuR2 billion kuleli bhange. Kulindeleke ukuthi bavele enkantolo ngoLwesine. Kubikwa ukuthi iVele Investments yathola uR936 million ngesikhathi kuxetshulwa emkhomeni, yakwazi ukuthenga ezinye izinkanpani. Kuvela ukuthi uMatodzi eyedwa wathola uR325 million kudliwa izimali zabantu kuleli bhange, ezazikhishwa njengezikweletu kodwa zingabe zisakhokhelwa. Imali eningi eyebiwa eyafakwa omasipala bezifunda bakuleli. Kukhona nemali yempesheni ngokunjalo neyabantu ababedlala istokofela eyadliwa. Onke lawa mahlazo avela embikweni obizwa nge-The Great Bank Heist owethulwa ngu-Advocate Terry Motau ngo2018Â  kulandela uphenyo alwenza ngokudliwa kwezimali kuleli bhange owashiya izincomo zokuthi babhekana nengalo yomthetho abathintekayo. Ngaphandle kwezikhulu zasebhange, umbiko waveza ukuthi kusolwa abanye abaholi be-EFF ne-ANC ngokuhlomula kwinkohlakalo ebiqhubeka eVBS.   