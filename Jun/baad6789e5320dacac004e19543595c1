Amaphoyisa amabili abehamba ngeveni ehlola isimo ngesikhathi ezithela kwiBMW ebipakwe eceleni komgwaqo eSankontshe. Kuthiwa iveni yamaphoyisa ime yaqondana nesicabha somshayeli. Emotweni kunamadoda amathathu. Amaphoyisa ame ngoba efuna ukubuza okuthile kanti azobona indoda ehlezi esihlalweni esiseceleni komshayeli ishiseka, inyakaza ngendlela engaqondakali. “Iphoyisa ebelingashayeli liphume ngokushesha evenini selikhokhe nesibhamu lakhomba abebesemotweni labayalela ukuthi banganyakazi. Livule ngokushesha isicabha esiseceleni somgibeli elimbone ephethe i-AK47 ngesandla, lamtshela ukuthi uma eke wanyakaza limthela phansi ngenhlamvu,” kusho umthombo. Iphoyisa ebelishayela nalo liphume laqonda kumshayeli. Kuthiwa emuva kwesihlalo sakhe bekunenye i-AK47 kuhleli nowesilisa eduze kwayo. “Kushaqwe zombili izibhamu nesincane i-9mm nezinhlamvu zazo. Enye indoda kuthiwa ihuhuluze ngesisu yangena ngaphansi kweveni yamaphoyisa yahamba kakhulu ngesikhathi amaphoyisa esewakhiphile emotweni awalalisa phansi ngezisu esabiza amanye ukuthi azowalekelela. Amadoda amabili afakwe ozankosi, kwashaqwa izibhamu, izinhlamvu nemoto,” kusho umthombo. Okhulumela amaphoyisa KwaZulu-Natal, uColonel Thembeka Mbele, ukuqinisekisile lokhu. “Omunye wamadoda uphume emotweni wabaleka ngesikhathi ebona amaphoyisa. Imoto iseshiwe kwatholwa ama-AK47 amabili nesibhamu esincane nezinhlamvu eziwu-26. Amadoda, aneminyaka ephakathi kwewu-35 no-45 aboshiwe abekwa icala lokutholakala nezibhamu nezinhlamvu okungekho emthethweni,” kusho uColonel Mbele. Bekulindeleke ukuthi avele enkantolo yeMantshi yaseMpumalanga izolo. UColonel Mbele uthe kushaqwe nomakhalekhukhwini ukuze kuqhutshwe uphenyo lwamaphoyisa. “Bazobhekwa ukuthi awekho yini amanye amacala abahlanganiswa nawo. Nezibhamu ezishaqiwe zizoyohlolwa ukuze kutholakale ukuthi akaze yini zisetshenziselwe amanye amacala,” kusho uColonel Mbele.