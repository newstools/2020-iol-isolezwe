UMA kungekho ubulungiswa obenzekayo ngabantu ababuwa amaphoyisa, ngeke baze baphumule ngokuthula labo ababulewe. Usho kanje uMbhishobhi Malusi Mpumlwana ngenkathi ekhuluma kade konombhikisho wamabandla ahlukene ePitoli, kubhikishelwa isihluku amaphoyisa asolwa ngaso emphakathini. Uthe lesi sihluku sibonakala emazweni abaningi, njengoba kuke kwabonakala odabeni oluthinta uMnuz Collins Khoza waseGoli owashona emva kwezinyanga zokuhlukunyezwa amaphoyisa namasosha ayeqaphe ukuziphatha kwabantu njengoba izwe ligonqile. "Bonke abantu asebashona ngokuhlaselwa ngenxa yobandlululo kumele kwenziwe ubulungiswa ngabo. Uma kungenzeki ngeke balale ngokuthula, kusho uMpumlwana. Uthe lokhu akuthinti elakuleli kuphela , kodwa namazwe omhlaba. Ubale nokubulawa kukaMnu George Floyd osolwa ngokubulawa amaphoyisa aseMelika ngokumcindezela entanyeni amncisha umoya waze washona. Nokubulawa kwabantu ababengabavukuzi ezimayini eMarikana nakho akakushiyanga ngaphandle. "Bonke abantu kumele bahlangane babe munye. Kusukela ePalestine, Israel mhlaba wonke," uxwayise kanje. Kulona mbhikisho kube mthandazo othathe imizuzu eyisishiyagalolunye athe kuhlonishwa ngawo ukuncishwa umoya kuka Floyd owagcina ngokushona ecindezelwe entanyeni ngedolo elinye lamaphoyisa eMelika amanye awo ebukele. "Besithandazela nokuthi uNkulunkulu anikeze emphakathini wakithi isibindi sokubhekana nokuhlukumezeka," usho njalo. Uthe njalo ngeviki bayahlangana ngenhloso yokugqugquzela umphakathi ukuthi uxhumane nabo uma kukhona izinto ofuna ukubika ngazo, ikakhulukazi ezimayelana nokuhlukumezeka. "Sinxusa onke amabandla ahlangane ngenhloso yokulwa nesihluku esenziwa amaphoyisa," kugcizelela yena.