Kuthiwa kushe indlu enamakamelo ayisikhombisa negaraji ebeligcwele impahla yokwakha. Kuthiwa intombzane engumzukulu efunda uGrade 12 kwesinye sezikole ivele yokhela indlu ngomlilo. Ibe isiyibukela isha ubuhanguhangu maqede yazama ukubaleka kodwa yabanjwa. Kufike amaphoyisa ayibopha endaweni yobugebengu. Unina wentombazane ongayizali, uNkk Nonhlanhla Mabaso, uthe basale bemangele. “NgoLwesine uninakhulu uthe akaye esikoleni ngoba sekuvuliwe. Yena wathi akasayi ngoba ukhulelwe. Ube esehamba wangabuya ekhaya. Wabuya ngoLwesihlanu, wangena ekameleni lakhe wakhiphela zonke izimpahla zakhe ngaphandle. Ube esevala endlini. Wabe eseshisa indlu. Baphume babaleka. Kusinde imiphefumulo, konke okunye kushile. Izitifiketi, amapasi konke,” kusho uNkk Mabaso. Uthe yize ikhona enye indlu egcekeni kodwa bebesebenzisa indlu enkulu ngoba baningi. Yize bemangele ngakwenzile kodwa eseneminyaka eyisishiyagalolunye wake washisa enye indlu eyakhiwe ngotshani kodwa bazitshela ukuthi yingoba eseyingane. Kuthiwa umzukulu wayekade elandwe nguninakhulu enezinyanga eziyisishiyagalolunye ngoba eshonelwe ngunina. Usihlalo wophiko lwabesifazane kwi-NFP KwaNongoma, uNkk Ntombezinhle Mchunu, uthe bafisa kusizakele umndeni ngomazisi nezitifiketi zezingane. Okhulumela amaphoyisa KwaZulu-Natal, uColonel Thembeka Mbele, ukuinisekisile ukuthi ukhona oboshiwe ngecala lokuzama ukubulala nelokushisa.