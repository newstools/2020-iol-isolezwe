Isidumbu sika-Amanda “Sisi” Mthembu (11), obefunda uGrade 7 eDokodweni Primary, sitholakale ngoMsombuluko sigqitshwe esimobeni. Bese kuphele isonto * -Amanda enyamalele kade ethunywe koninalume. Unina omdala, uNkk Dudu Mchunu, uthe umufi ubehlala noninakhulu noyise ekhaya. “Wayethunywe ukuthi ayolanda okuthize koninalume, wahamba yedwa ngezinyawo ngoba vele kuseduze nakubo. Kukhona abathi bambona endleleni kodwa abazi ukuthi waphelelaphi,” kusho uNkk Mchunu. Uthe baqale ukubona ukuthi kukhona okushaya amanzi ngoba engabuyi ekhaya kade kumele abuyele esikoleni njengoba zivuliwe. Kuqalwe kwafunwa emihosheni ngalapho adlula ngakhona, kwangatholakala mkhondo. UNkk Mchunu uthe bese kungenelele nomphakathi uthungatha umufi. NgoMsombuluko amaphoyisa abehamba nezinja ezihogela umkhondo abuye ayobheka ngasesimobeni lapho kugcine kutholakala khona isidumbu. “Sisola ukuthi udlwenguliwe ngaphambi kokubulawa ngoba ubenqunu. Umgodi abegqitshwe kuwo awushoni futhi kuyabonakala ukuthi ubusemusha. Izingubo nezicathulo abezigqokile bezibekwe eceleni komgodi. Amaphoyisa anginqabelile ngifuna ukubona kahle isidumbu kodwa ngibone sengathi ulimele nasentanyeni.” Uthe akukho nabakusolayo, bacabanga ukuthi owenze lokhu umuntu oyisigangi. Okhulumela amaphoyisa KwaZulu-Natal, uColonel Thembeka Mbele, uthe isidumbu sika-Amanda sitholwe ngezithuba zabo-9 ekuseni ngoMsombuluko. Sitholwe ngamaphoyisa aseGingindlovu nophiko olusebenzisa izinja ezihogela umkhondo. “Kusolwa ukuthi umufi uklinyiwe waze washona. Kuvulwe icala lokubulala esiteshini eDokodweni. Umufi ubekade ebikwe njengomuntu olahlekile ngoJuni 14,” kusho uColonel Mbele.