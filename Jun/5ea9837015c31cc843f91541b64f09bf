KUYINTO ebuhlungu ukuthi abantu abenza umsebenzi obaluleke njengowabasebenzi bezemnpilo, bazithola sebegula bagcine ngokudlula emhlabeni. Lawa amazwi aqhamuke kuMengameli Cyril Ramaphosa abechaza ngawo isimo esinzima abasebenzi bezempilo ababhekene naso kuleli. “Ukufa kwabantu ngenxa yecoronavirus muva nje sesidlule ku-2 000 isibalo. Phakathi kwabantu asebosonile ngenxa yalesi sifo abasebenzi bezempilo okuyibona ebebebhekelele abantu abagulayo,” kusho uRamaphosa. Uthe laba basebenzi banikeza ithemba nokududuzeka ebantwini abazithola sebehlukaniswa nemindeni yabo ngenxa yaleli gciwane. Nakuba kunjalo, uRamaphosa uthe leli gciwane lizonqotshwa ngenxa yokuthi sike sabhekana nezinye izimo ezinzima sanqoba. Ukulekelela abasebenzi bezempilo, uRamaphosa uthe ujube ongqongqoshe namaphini abo ezindaweni ezahlukene ukuthi kuliwe nalesi sihlava. “Siyabahlonipha laba basebenzi abakhombise ukunikela ngempilo yabo ukuze siphile,” usho njalo. Uthe njengohulumeni benza imizamo yokuthi zitholakale izinsiza zokuzivikela kwiCovid-19 kuzo zonke izibhedlela Uxwayise abakhipha inyumbazane asebehaqwe yileli gciwane, ukuthi bakuyeke lokho. Uthe njengalokhu abantu bakuleli bakwamukela ukuba khona kwe-HIV/AIDS, kumele benze into efanayo ngokuthi bazwelane nasebehaqwe yiCovid-19. “Kuyadabukisa ukuthi lokhu kukhishwa inyumbazane kwabanye kuhambisana nokungaqondi ukuthi leli gciwane yinto ekhona,” kuchaza yena. Uthe ukuzivikela kwiCovi-19, kudinga ukuthi abantu baqhelelane ngebanga elifanele, umuntu ayohlala yedwa uma kwenzeka esehaqekile, nokuthi abantu baye esibhedlela uma kunezimpawu abazibonayo zaleli gciwane. “Kumele siphile ngokulawulwa yiqiniso, hhayi amahlebezi,” kuxwayisa uRamaphosa. Uthe kulamasonto nezinyanga ezizayo, ososayensi nongoti kwezempilo babikezela ukuthi kumele silindele lukhulu ngokusuleleka nokufa kwabantu ngenxa yeCovid-19. Ngokusho kwakhe, noma isimo sisazokuba sibi, ngokuhamba kwesikhathi sizodamba. 