 KUZOSHAYEKA abahola kancane uma sekunyuka imali yokugibela amatekisi nentengo kagesi ngoJulayi, usho kanje uMnuz Mervyn Abrahams wePietermaritzburg Economic Justice & Dignity Group. Imali yokugibela amatekisi kulindeleke ukuthi inyuke ngo-10 no-25% ezweni jikelele bese intengo kagesi inyuka ngo-6.9%. Akuqondakali noma usazonyuka ngale mali yini ugesi kwazise iNational Energy Regulator of South Africa ivumile ukuthi yenza amaphutha ngesikhathi isho intengo kagesi okufanele ikhokhwe ngabathenga ugesi, kwa-Eskom. Lokhu kwalahlekisela i-Eskom ngendodla yemali. U-Abrahams uthe ukunyuka kwemali yokugibela nentengo kagesi kusho ukuthi imindeni izosala noR1 173 wokuthenga igilosa. Uveze ukuthi igilosa inyuke ngo-8.2% noma uR265 phakathi kukaMashi noJuni okusho ukuthi ukudla komndeni sekubiza uR3 486. “Imali yegilosa yomndeni icishe ifinyelele kwinational minimum wage ewu-R3 500 selokhu kuqale uthaqa. Ngonyaka ukudla kunyuka ngoR402.94 noma u-13.7%. Ngonyaka odlule igilosa ibibiza uR3 065.28 kulo nyaka isiwuR3 486.23,” kuchaza u-Abrahams. Uveze ukuthi kunabasebenzi abakhokha uR56 wokugibela ngosuku kwazise bagibela kabili uma beya noma bebuya emsebenzini. Ngenyanga labagibeli bazokhokha uR1 176. Kwezinye izindawo amatekisi angayi ezindaweni ezikude abiza uR18, u-Abrahams uthe lokhu kuzozwela ephaketheni. “Izindleko zokugibela zizothatha u-43.4% womholo. Ugesi uma unyuka ngo-6.9% kusho ukuthi ugesi wabahola kancane uzosuka kuR598.52 uye kuR639.82. Lokhu kusho ukuthi ugesi uzothatha u-18.3% womholo” kusho u-Abrahams. Uthe kubalulekile ukuthi abantu babe nogesi ukuze bapheke ngendlela ephephile, bafudumale njengoba kusebusika babuke ithelevishini, balalele umsakazo bakwazi nokucharger amaselula. U-Abrahams uthe uma bengenawo ugesi basengcupheni yokufa ngoba bapheka ngezitofu zikapharafini eziqhumayo bakhanyise ngamakhandlela. Abanye babasa umlilo wezinkuni nowamalahle obabeka engcupheni yokucinana kwezifuba uma bephefumula intuthu. Uphethe ngokucela uhulumeni ukuthi athole isisombululo sodaba lwezokuthutha lapho izindleko zingeke zithwalwe ngabagibeli kodwa kube nokusebenzisana nabamatekisi. Ukhale ngokuthi abasebenzi abamnyama bahlala emalokishini akude nomsebenzi ngakho imali yokugibela ihlale ibashaya. Uthe kumphatha kabi ukucinywa kukagesi wabantu abangakhokhi ngoba abanayo imali ngakho ukunyuka intengo kagesi kuzosinda kakhulu kulabo abangenamali.