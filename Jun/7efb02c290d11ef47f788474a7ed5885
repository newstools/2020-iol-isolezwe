Imoto iVW Golf 7 R emhlophe abehamba ngayo ibimbobombobo yizinhlamvu, igazi lichaphazeleke yonke indawo. Kuthiwa ibime erobhothini ngo-4.20 ntambama kanti kuzoqhamuka imoto ebihamba abantu abafike bavulela ngenhlamvu bebhekise kuyo. Kuthiwa amaphoyisa athole izibhamu ebhuthini yemoto. Kuphazamiseke ukuhamba kwezimoto ezingenela emgwaqweni omkhulu uDumisani Makhaye ngesikhathi sesiphithiphithi santambama. Kuthiwa amadoda abesuka ngaseBridge City elibangise eClermont kanti kuzoqhamuka abantu abafike bawathunqisela ngomsizi. Enye indoda kuthiwa iyelulama esibhedlela. Umshayeli wemoto, uMnuz Thulani Jeffrey Zondi, ufe ujuqu, omunye umgibeli ufe emuva kwesikhashana endaweni yobugebengu. Okhulumela amaphoyisa KwaZulu-Natal, uColonel Thembeka Mbele, uthe kuvulwe icala lokubulala nelokuzama ukubulala esiteshini samaphoyisa eGreenwood Park. UColonel Mbele uthe amaphoyisa afice izidumbu ezimbili emotweni zinamanxeba okudutshulwa ekhanda nasemzimbeni. “Indoda yesithathu inqwindwe yinhlamvu ekhanda yaphuthunyiswa esibhedlela. Kusolwa ukuthi ababulewe bayathinteka emacaleni okubulala nelokuzama ukubulala KwaDabeka okwenzeka ngoFebhuwari 8. Kwafa abantu abathathu,” kusho uColonel Mbele. Kwesinye isehlo esenzeke ngoMsombuluko ntambama, uColonel Mbele uthe kudutshulwe abangani abaneminyaka ewu-23 no-39 eMolweni, eThekwini. “Baphuthunyiswe esibhedlela lapho befike bashonela khona. Kuvulwe amacala amabili aphenywa amaphoyisa seHillcrest,” kusho uColonel Mbele. Kuthiwa uMnuz Cyril Maduna (39) udutshulwe ngabantu abangaziwa engena kwakhe ngemoto. Abahlaseli bamdubule bephindelela besemotweni kodwa wangena kwakhe. “Ngenkathi sebebaleka ngemoto, badubule indoda ewumakhelwane kaMaduna ebonile ngenkathi edutshulwa,” kusho umthombo.  