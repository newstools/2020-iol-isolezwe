Lokhu kushiwo nguNdunankulu wesifundazwe uMnuz Sihle Zikalala noNgqongqoshe wezemfundo uMnuz Kwazi Mshengu esithangamini nabezindaba eThekwini izolo. UZikalala uthe ezikoleni ezingu-6 148 eziKwaZulu-Natal, ezingu-6 044 sezihlinzekiwe ngezinsiza ezizovikela izingane ekuthelelekeni ngeCorona, wagcizelela ukuthi belulekwe ngabezempilo. Zingu-104 ezingeke zivulwe namhlanje ngenxa yokungahlangabezani nemigomo yokulwa neCorona. “Esikubeke phambili ukuphepha kothisha, yizingane nabasebenzi ezikoleni. Akukho lapho senza izinto ezizobeka impilo yezingane nothisha nabasebenzi ezikoleni engozini,” kusho uZikalala. Udalule ukuthi izikole eziningi sezidwetshiwe phansi lapho kuzoma noma kuhlale khona abafundi ukuze kuqikelwe ibanga eliphephile phakathi kwabo. Imishini yokuhlola ukushisa komzimba, izibulalimagciwane nezifonyo, uthe sekuthunyeliwe kuzona zonke izikole ezingu-6044. Uthe iningi lothisha liqeqeshiwe ngezindlela zokubhekana neCorona ezikoleni. Uthe yize amanzi eseyinselelo enkulu komasipla abaningi, baxhumene nomasipala ukuthi bahlele izikhathi zokuhambisa amanzi ezikoleni ikakhulu ezindaweni ezintula amanzi. “Angu-28 amagumbi angomahamba nendlwana athunyelwe ezikoleni ezacekelwa phansi yizigebengu kanti angu-461 amathoyilethi angomahamba nendlwana afakwe ezikoleni ezingenawo noma ezinamathoyilethi angekho esimeni.” UMshengu uthe izikole zizosebenza ngo-50% wabafundi ukuze zingagcwali. Uthe kuneziphakamiso zokuthi abafundi bashintshane ngezinsuku zokuya esikoleni, esinye ngesokuthi beze kanye ngesonto ukuze kungagcwali. “UGrade 7 no-matric bazofunda ngeke bashintshane, amanye amabanga azoshintshana ngokwesiphakamiso esikhona okwamanje. Lezo ezasha sizothutha abafundi sibayise kwezinye izikole ezinendawo ukuze bangasali ezifundweni.” UMshengu uthe bavumelene nezinyunyana zothisha ukuthi kuvulwe namhlanje futhi basebenzisana kahle nazo. “Udaba lokunyamalala nokutholakala kwezinsiza zokulwa neCorona, yinto ezophenywa futhi siqoke abazimele. Sifuna ukwazi ukuthi kwenzakaleni ngoba sengamele imali yabakhokhi bentela.” UZikalala uthi isifundazwe senza kahle ngasohlangothini lokugwema ukusabalala kweCorona wathi abahaqeke kakhulu ngabaneminyaka engu-25 kuya ku-39. Bangu-3 060 abahaqekile esifundazweni, babe ngu-1 371 abalulamayo. Sebengu-61 asebeshonile.