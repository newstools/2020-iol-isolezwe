KUPHINDE kwashona abanye abantu abangu-48 ngenxa yeCovid-19 kulamahora awu-24 edlule. Lezi zindaba zidalulwe nguNgqongqoshe wezeMpilo kuleli, uDkt Zweli Mkhize, izolo. Kulaba bantu asebesishiyile emhlabeni kubalwa abayisishiyagalombili base-Eastern Cape nabangu-40 baseWestern Cape. Lezi zibalo zakamuva zenza isibalo sabangasekho emhlabeni sifinyelele ku2 340. Nakuba kunjalo kodwa isibalo sabashonayo sesiqala ukwehla kancane kancane. Kuleli sonto  isibalo sabashonayo sehlile, sisuke ku111 sehlela ku103, saphinda sehlela ku87 njengoba manje sesingu48 ezinsukwini zilandelana kuleli sonto. Izibalo zabahaqwe yiCovid-19 eNingizimu Afrika zenyukele ku-124 590, lapho iWestern Cape igenqeza phambili ngo46% wabantu abahaqekile sebehlangene, kulandele iGauteng ngesibalo esiwu25.2% bese i-Eastern Cape  ilala isithathu ngo17.6%. Emahoreni awu24 kutholakale abantu abangu6 282 abahaqekile. Asebehloliwe bawu-1 493 104, kuhlanganiswa nezibalo ezintsha zabantu abangu-33 092. Isibalo sabashonile sesingu-1.9%,  kanti asebesindile emlonyeni wengwenya sebengu-64 111, okusho ukuthi asebesindile kulesi sifo bangu-51.5%. Le mininigwane ivezwe ngaboMnyango wezeMpio kuleli.