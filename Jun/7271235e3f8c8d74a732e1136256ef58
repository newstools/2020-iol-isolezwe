LUSEYINDIDA udaba lokutholakala kwesidumbu sowesifazane okusolwa ukuthi ubuluwa ngokuphonswa emfuleni eboshelwe etsheni uMzimkhulu ngempelasonto. Kunezinsolo zokuthi isidumbu sikaNksz Zanele Masikane (30) waKwaSwayimane esatholwa wumphakathi kulo mfula, siqale saboshelwa etsheni elikhulu ngophambi kokuthi sijikijelwe kulo mfula ukuze sizike angatholakali. UMnuz Snothi Shange okhulumela umndeni waKwaMasikane, uthe wumshana wakhe lona otholakale eseshonile. “Ubehlala eMgungundlovu kungumuntu ozodayisela ukudla. Samgcina ukumbona ngoJuni 15 enesoka lakhe elihlala eMbali,” kusho uShange. Ngenxa yokuthi ubevamise ukuthi axhumane naye, uthe kuye kwammangaza ukubona kudlula izinsuku ucingo lwakhe engalubambi uma emfonela. “Umndeni wasekhaya ube usuxhumana nezihlobo zesoka lakhe nawo wathi awulazi likuphi. Nalo isoka uma ulifonela ocingweni lwalo alitholakali,” kuchaza uShange. Uthe okubaphatha kabi njengomndeni, ukuthi udadewabo (kaShange) osebenza eGoli, wake walifonela isoka ngoJuni 18 emva kokuphela kwezinsuku ezimbili umshana wakhe enyamalele. “Udade wethu wathi isoka likamshana lathi basazikhiphile ngenkathi exhumana nalo,” usho njalo. Ngesikhathi sokuloba amaphoyisa aKwaZulu-Natal akhiphe isitatimende athi asaluphenya lolu daba. Kwenzeka lokhu nje sekubikwe izigameko eziningi zokubulawa kwabesifazane kuleli. Izinhlangano ezahlukene ezilwa nokuhlukunyezwa kobulili okubalwa ukuhlukunyezwa kwabesifazane nezingane, zilokhu zikhale njalo ngokubulawa kwabesifazane. NgeSonto ezinye zazo zinikele ezindlini zoMbuso ePitoli zihambise incwadi yezikhalazo kuMengameli Cyril Ramaphosa ngokwanda kwalesi sihlava. 