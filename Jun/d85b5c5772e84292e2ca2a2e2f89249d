UMHOLI we-EFF uMnuz Julius Malema uthi akekho umholi osewake wazithola eselandelwa ngokuthi uphila hlobo luni lwempilo kuleli njengaye ngoba esolwa ngokukhwabanisa. UMalema usho lokhu kade enesithangami nabezindaba eGoli, ecocacisa ukuthi akukho ake akuhlanganisa neVBS Mutual Bank yaseThohoyandou, eLimpopo eyagcina ngokuwa kulandela ukunyamalala kwezigidi zemali kuleli  bhange okusolwa izikhulu zalo leli bhange nabathile abasebenzela omasipala ababefake imali kuleli bhange. “Ngisho noSouth African Revenue Services sewake wakwenza lokho (ukuthi angilandele ngokwempilo engiyiphilayo),’’ kusho uMalema. Uthe yena akakaze axhumane namuntu osebenzela iVBS. Ngokwakhe, akakaze athole ngisho isenti elimnyama kuleli bhange. “OKlebe banayo yonke indlela yokuthi bathole imininingwane yomuntu ngamunye. Ukube kukhona okungalungile engakwenza, kufanele ngabe sebangibopha,” kuchaza yena. Uthe kumphatha kabi ukuthi leli bhange akekho owangenelela ngokuthi lingavalwa, ekubeni kuyibhange elisiza kakhulu abantu abamnyama abasemazingeni aphansi. “Leli bhange lasungulwa yinkosi yesizwe sabaVenda. Kwakufanele kuboshwe izigebengu ezantshontsha imali, kuvikelwe ibhange,” kusho uMalema. UMalema ukhuluma kanjena nje, kuzokhumbuleka ukuthi ezinsukwini ezimbalwa ezedlule, oKlebe babophe izikhulu eziyisikhombisa zaleli bhange zagcina zivele enkantolo ngamacala enkohlakalo, ukukhwabanisa nokushintshisana ngemali. OyiNhloko yoKlebe Lieutenant General Godfrey Lebeya, ucashunwe ethi bazoqala ngokuphenya izikhulu zaleli bhange kuqala ngaphambi kokuthi benze uphenyo ngomasipala abasoleka kulo mkhonyovu. 