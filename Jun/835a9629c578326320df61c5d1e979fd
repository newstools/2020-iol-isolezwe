INHLANGANO yabafundi iCongress of South African Students (Cosas) ithi ihlela ukuvala ukufunda ezikoleni kulo lonke leli. Ngokwesizathu esibekwe yile nhlangano esitatimendeni sayo, ukubhebhetheka kokwesuleleka kwabafundi ezikoleni ngeCovid-19, yisona sizathu esenze ukuthi babe kulo mkhankaso wokuthi kusukela namhlanje inxenxe abafundi bazo zonke izikoleni ukuthi bangalubhadi ezikoleni. “Sifisa ukubeka kucace ukuthi ngeke kube nokuxoxisana ngalokhu, sifuna ukuhlenga impilo yabafundi ngesikushoyo,” kusho lesi sitatimende. Omunye wabadidiyeli beCosas uZithulile Ndlela, uthe bathathe isinyathelo sokuthi kuvalwe thaqa izikole ngoba sekubonakele ukuthi uMnyango wezeMfundo awunaso isixazululo zokugwema ukungasuleleki kwabafundi ngegciwane icorona. “Sesizivalile izikole eTshwane, eFree State, nase Eastern Cape. Njengamanje eWestern Cape sihlela ukuthi nakhona zivalwe,” kusho uNdlela. Uthe bahlela into efanayo naKwaZu-Natal ukuthi izikole zivalwe njengoba beqale namhlanje ukukhipha lesi simemezelo. Ngesikhathi sokuloba uNdlela uthe kumasipala uKhahlamba, khona besezivaliwe izikole. Okhulumela uMnyango wezemfundo KwaZulu-Natal uMnuz Sihle Mlotshwa, uthe njengoba kuyinyanga yabantu abasha, balindele ukuthi iCosas, kube yiyo egqugquzela ukufunda ezikoleni ukuze abafundi babe nekusasa eliqhakazile. Kuyimanje sisesifundeni aMajuba lapho uNgqongqoshe ehambele khona izikole. Konke kuhamba kahle,” kusho uMlotshwa. Uthe basibonile isitatimende esikhishwe yile nhlangano, wathi balindele ukuthi uma inezinkinga, ixoxisane nengqongqoshe wezeMfundo uMnuz Kwazi Mshengu kunokuthi iphazamise ukufunda ezikoleni. Okhulumela uMnyango wezeMfundo kuzwelonke uMnuz Elijah Mhlanga, akatholakanga ukuba aphawule. Ucingo lwakhe belukhala lungabanjwa. Kuze kwashaya isikhathi sokushicilela nemilayezo ashiyelwe yona ocingweni lwakhe engakayiphenduli. ICosas ithatha lesi sinyathelo nje, uMnyango wezeMfundo KwaZulu-Natal, isanda kumemezela ngeSonto ukuthi bangu-30 abafundi nothisha asebesuleleke ngeCovid-19 ezikoleni zakulesi sifundazwe.  