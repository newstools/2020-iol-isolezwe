Ukubhebhetheka kwalo kuhambisana nokusuleleka kwabantu ngalo. Abanye abanalo bayasinda ngokuthi balandele imibandela ebekiwe yokuthi bayohlaliswa ezindaweni lapho umuntu engeke akwazi ukusondelana nomunye isikhathi esithile, kuze kube wukuthi kushaya isikhathi sokufa kwaleli gciwane. Eminye imithetho yokuzivikela kulona ithi abantu mabangaxhawulani, bangathinti izinto ngokulandelana bengazange basebenzise izibulalimagciwane ezenzelwe ukulwa naleli gciwane ukuthi lingasabalali. Ukukhwehlela ngaphandle kokuthi umuntu asebenzise isifonyo noma asonge indololwane yakhe akhwehlele noma athimulele kuyona, ngezinye zezinto ongoti bezempilo abathi zisabalalisa leli gciwane. Kuningi okubalwa njengembangela yokutheleleka ngaleli gciwane, nokubalwa njengezindlela zokuzivikela kulona. Njengoba ongoti kwezempilo bebikezela ukunyuka kwesibalo sabazobulawa yileli gciwane ikakhulukazi kusukela ngoSepthemba kuleli, inhlangano ezimele iSouth African Cemeteries Association (Saca), isiphakamise ukuthi kungaba yisu elihle ukuthi abantu abafa ngobuningi babo ngenxa yeCovid-19, kungcono balothiswe ukuze kugwenywe ukugcwala kwezindawo zokungcwaba. Kuyimanje kunenselelo enkulu yokungcwaba ngenxa yokugcwala kwezindawo eziningi. Ngaphandle kokuthi abantu balothiswe uSihlalo weSaca, uMnuz Pepe Dass, uphakamise ukuthi elinye isu kungaba wukungcwaba ndawonye abantu, ngokuthi kumbiwe umgodi omkhulu ngodandaganda. Izindawo ezingase zithinteke kulolu hlobo lokungcwaba uma omasipala begcina belamukele, kungase kube ngamadolobha amakhulu, okuyimanje okuyiwona abonakala ezihola phambili ngokutheleleka kwabantu. Ngokusho kukaDass, uma lo mgodi usumbiwe, kuzobe sekufakwa kuwona amabhokisi anabantu abashonile phakathi, bese kuthelwa inhlabathi. Uthe nenhlabathi akumele ithelwe ibe yizindunduma kodwa kumele ithelwe kahle emaceleni ilingane kahle. “Uma sekungcwatshiwe ngeke uze ubone ukuthi kade kumbiwe umgodi omkhulu ngogandaganda ngoba sizokuba khona isikhala esingu-110cm esizohlukanisa lawa mabhokisi,” kusho yena. Ngokwakhe, okuhle ngale ndlela yokungcwaba wukuthi kusetshenziswa imishini yokumba engakwazi ukumba indawo okungangcwatshwa kuyona abantu abangu-10 kuya kwabangu-20 ngesikhathi esisodwa ngaphandle kokuthatha isikhathi eside. Uqhube wathi amathuna alolu hlobo asengakwazi ukuba nomaka abazokhombisa amagama abantu abangcwatshwe ngendlela efanayo naleyo ejwayelekile abantu abangcwatshwa ngayo. “Umehluko kungaba wukumba komshini nje kuphela, nokuthi inselelo kungaba wukungcwaba abantu abaningi ngesikhathi esisodwa njengoba umthetho oshaywe nguhulumeni uthi emngcwabeni ngamunye makube nabantu abangu-50 kuphela,” kusho uDass. Noma kunjalo, uthe abantu bangenza izinhlelo zokuthi eminye imingcwabo ibe phakathi nesonto ukugwema ukuhlangana kwabantu abaningi ngezinsuku ezingempelasonto okujwayelwe ukungcwatshwa ngazo. Uthe lolu hlobo lokungcwaba lugunyaziwe yiNhlangano yezeMpilo eMhlabeni, iWorld Health Organisation (WHO). “Lolu hlelo lusebenza kuphela ezimeni zezinhlekelele lapho abantu abafa babe baningi ngesikhathi esisodwa. Ngenxa yokuthi lolu hlelo lokungcwaba lungaba yinto entsha kubantu bakuleli, ngeke lwehle kahle kwabaningi uma sekuthiwa luyasetshenziswa,” kuchaza uDass. Uthe iBritain ngelinye lamazwe ayisebenzisayo le ndlela yokungcwaba abantu uma kwenzeka libhekana nenhlekelele yokufa kwabantu abangaphezulu kwabangu-10 ngesikhathi esisodwa. UMnuz Thembinkosi Ngcobo, oyiNhloko yezamaPaki nezokuNgcebeleka kuMasipala weTheku, uthe lo masipala unazo izinhlelo zokuthi kuhlale kunezindawo ezanele zokungcwaba. Uthe nakuba kulindeleke ukuthi isimo sibe sibi ngokuhamba kwesikhathi, banethemba njengomasipala ukuthi bazokwazi ukubhekana nesimo esejwayelekile okufihlwa ngakho abantu. Mayelana nokulothiswa kwabantu, uNgcobo uthe: “Yinto leyo vele esihlale siyikhuthaza njengomasipala.” Oyilungu elibhekene nezempilo yomphakathi ekomitini leMeya yaseNelson Mandela Bay, uNksz Yolisa Pali, uthe njengomasipala wakule ndawo, ikhona indawo entsha asebeyihlonzile yokungcwaba, nakuba kungekona ukuthi bayihlonzele ukungcwaba kuyona abantu abazobulawa yiCovid-19 ngoba asikho isimo esichaza lokho njengamanje. Umqondisi wesikhungo i-Icamagu Institute, uDkt Nokuzola Mndende, ukholelwa wukuthi abantu kuzomele babuyele ezindleleni zabo zakudala zokufihlela ezindaweni abadabuka kuzo ngenhloso yokugwema ukugcwala kwamathuna emadolobheni.