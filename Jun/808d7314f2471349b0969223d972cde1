KULEZI zinsuku kuke kwathi ukufudumala, okungenzeka nokuthi abantu abaningi bese bewapakishe le kude amajakhethi nezingubo zokulala ezifudumalayo. Kodwa ongoti besimo sezulu bathi ungaqali uzibeke kude lezo ngubo ezifudumalayo ngoba umsinga obandayo uyabuya KwaZulu-Natal kulolu Lwesihlanu esiya kulona. Bathi lokhu kuzozwakala kakhulu ogwini oluseningizimu. NgokwabeSouth African Weather Services, lo msinga obandayo ozoqhaqhqzelisa amazinyo uzovunguza naseNtshonalanga neMpumalanga yeKapa kusukela ngoLwesithathu. Bathi uzobe ungahambi nje wodwa, uzobe uhambisana nomoya ovunguzayo, imvula ebandayo ezobe iyidliva ngempela. "Umoya onamandla ulindeleke kakhulu eWestern Cape uzungeze njalo ezindaweni ezisogwini uze uyoshaya e-Eastern Cape ngoLwesine. Umoya onamandla kulindeleke ukuthi uphazamise nokuhamba kwezimoto emgwaqeni,"kusho isitatimende sabezimo eziphuthumayo. Bathi lokhu kokhu kuphazamiseka kwezimoto emgwaqeni kuzoba mandla nakakhulu ezindaweni ezigudle ugu KwaZulu-Natal ngoLwesihlanu. Imvula yona kulindeleke ukuthi iqale ngoLwesibili ezindaweni eziningi okuhlanganisa naseWestern Cape okuzobe kuyiyo ezokwandulela amakhaza azoshubisa umnkantsha. Kulindeleke ukuthi amakhaza aze abe ngconywana ngoSonto kodwa koFree State lizobe lisakubuza ukuthi ungubo ngaki naseNorth West kuya koNothern Cape kuze kube wuMsombuluko. 