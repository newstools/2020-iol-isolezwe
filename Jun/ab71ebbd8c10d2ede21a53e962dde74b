BAZOGCINWA esitokisini abasolwa abayisikhombisa abagasela emzini womuntu eDrummond, ngaseMgungundlovu, maqede bagwaza umnikazi wawo. Uphiko lwamaphoyisa obephenya, izolo eMgungundlovu lubophe laba basolwa abaneminyaka engu-18 kuya ku-34 kulandela ukuthi bangena emzini womlisa (67) eDrummond go-7 ebusuku ngoMeyi 15 bambamba inkunzi. Laba basolwa bangena ngaphakathi kulomuzi bebahlanu behlome ngezibhamu nemmese maqede babophela umgilwa kwelinye lamagumbi okulala. Okhulumela amaphoyisa esifundazweni saKwaZulu-Natal uCaptain Nqobile Gwala uthe abasolwa bafuna ngenkani inombolo yasebhange  eyimfihlo  kamgilwa yokukhipha imali ngaphambi kokuthi bamgwaze emzimbeni bephindelela. muva kwalokho kwabe sekukhishwa imali ewu-R7 000 ekhadini lakhe lasebhange eMgungundlovu naseHammersdale. Amaphoyisa abesenza uphenyo olunzulu oluholele ekutheni kuboshwe laba basolwa zatholakala nezinye zezimpahla ezebiwa. "Abasolwa bathatha ithelevishini, ilaptop, amakhadi asebhange nezinye izinto ezibalulekile maqede bahamba. Umgilwa wakwazi ukuziqaqa wabikela amaphoyisa wase ephuthunyiswa esibhedlela ukuyothola usizo. Abasolwa bavelile enkantolo kaMantshi eCamperdown ngecala lokuphanga. Bazobuyela ngoJuni  15 ukuze bafake isicelo sebheyili," kusho  uCaptain Gwala. Umkhuzi wamaphoyisa esifundazweni uLieutenant General Khombinkosi Jula uwashayele ihlombe amaphoyisa ngobamba laba basolwa.