UNdunankulu wesifundazwe, uMnuz Sihle Zikalala, izolo uthe bawu-139 othisha abahaqwe yigciwane nabafundi abawu-37. Isifunda esihamba phambili ngothisha kanye nabafundi wuMngungundlovu esinezehlo eziwu-46. “Ukusabalala kwegciwane ezikoleni kukhomba indlela igciwane elisabalala ngayo emiphakathini ngoba othisha nabafundi bangamalungu omphakathi. Njengoba sikhula isibalo emiphakathini yethu nasezikoleni kulindeleke ukuthi sikhule isibalo sothisha nabafundi. Ngeledlule othisha abahaqwe yigciwane bebewu-57 abafundi bewu-13. Lesi sibalo sesenyukele ku-187. Othisha abawu-139 abafundi abangu-37,” kusho yena. UZikalala ubethula umbiko ngesimo sokusabalala kweCovid19 KwaZulu-Natal kanye nezinhlelo ezenziwe wuhulumeni ukubhekana nayo. “Sinxusa umphakathi ukuthi unikeze umnyango wezempilo ithuba lokuthi kube yiwo obhekana negciwane ezikoleni. Umnyango wezempilo kumele kube yiwo ocubungula isimo kuleso sikhungo okubikwa ukuthi kunomuntu ohaqwe yigciwane. “Abasebenzi bezempilo yibo okumele bakhiphe izeluleko zokuthi ngobani okumele bahlolwe uma sebecubungulile. Abahlolwayo kuba yilabo abasuke beke basondelana kakhulu nesiguli okusuke kubikwa ukuthi sinegciwane. “Asikho isidingo sokuthi njalo uma kuke kwaba nomuntu ohaqwe yigciwane esikoleni bese kuvalwa isikole amasonto amabili. Ngokujwayelekile umnyango wezempilo kuwuthatha izinsuku ezintathu ukuthi ubulalale amagciwane kuleso sikole esithintekile,” kusho uZikalala. UNgqongqoshe wezeMfundo eNingizimu Afrika, uNkk Angie Motshekga, uthe izinhlelo zamabanga ahlelelwe ukuya ezikoleni ngoJulayi 6 ziyaqhubeka. Uthe uyazi ukuthi ziwu-775 izikole esezike zavalwa emuva kokuthi kube nothisha noma abafundi abaneCoronavirus selokhu kuvulwe izikole kufunda uGrade7 noGrade 12. “Umnyango uyazi ukuthi kunabafundi abawu-523, abasebenzi bomnyango wezemfundo abangu-1 169 abathintekile kula masonto amathathu kuvulwe izikole. Izikole ezithintekayo zivaliwe okwesikhashana ngesikhathi kwenziwa uhlelo lokubulala amagciwane,” kusho uNkk Motshekga. NgoJulayi 6 kulindeleke ukuthi abafundi abangu-6 million babuyele ezikoleni.  