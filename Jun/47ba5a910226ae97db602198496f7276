INDODANA yowayengumengameli wakuleli, uMnuz Jacob Zuma, ithi isamukele isinqumo seNhloko yamaJaji, uChief Justice Mogoeng Mogoeng, sokuthi icala likayise liqulwe kulo nyaka esikhundleni sonyaka ozayo. UMnuz Edward Zuma uthe bese bekhathazekile ngalokhu, kodwa basijabulele isinqumo sakuleli sonto sokuthi leli cala liqale ukuqulwa ngemuva komdonsiswano weminyaka. Phambilini abophiko lwezokuShushiswa koMphakathi kuleli babethe ukuqulwa kwecala likaZuma yinto engaze yenzeke ngonyaka ozayo, kodwa kuleli sonto uMogoeng Mogoeng ukujikile lokhu, wathi uZuma nasolwa nabo bangazilungiselela ukuyoqala ukuqulwa kwaleli cala enkantolo enkulu yaseMgungundlovu ngoJune 23. Njengoba izwe lisaqhubeka nokuzama ukuvika ukubhebhetheka kwegciwane icoronavirus, kuyovunyelwa kuphela abantu abawu-25 ngaphakathi enkantolo, okubalwa kubo nabezindaba abayishumi. UZuma nenkampani yezikhali iThales babhekene namacala awu-16 enkohlakalo, ukushintshisana ngemali nokukhwabanisa. Lamacala enzeka phakathi kuke1996 no2005. Ikhuluma naleli phephandaba indodana kaZuma, ikhwele yadilika ophikweni lwezokuShushisa kuleli ngokuzama ukunxenxa inkantolo ukuthi ihlehlise ukuqulwa kwaleli cala. “Angithi bebelifuna leli cala, nathi siyalifuna, sesime ngomumo ke. Azisuke iqale imidlalo. Lesi yisinqumo esihle kabi esenziwe wuMogoeng. Bese befuna ukuthi icala lihlehlele ukuthini?. Angithi bona bahlale betshela umhlaba wonke ukuthi bame ngomumo...sibalindile ke," kusho indodana kaZuma. Wengeze ngokuthi uyise akakaze athi akafuni ukubhekana nengalo yomthetho. Ummeli kaZuma, u-Advocate Eric Mabuza, uthe uZuma uyobe ekhona siqu sakhe enkantolo kulokhu, ngaphandle ke uma kungaba khona ushintsho. Ihhovisi likaMogoeng likhiphe isitatimende izolo ligcizelela ukuthi kuzobaluleka ukuthi uma sekuqala icala likaZuma, kulandelwe yonke imigomo ekhona nebekiwe yokulwa neCovid-19. Umlandeli kaZuma wokuqina noyilungu leSishayamthetho KwaZulu-Natal, uBishop Vusi Dube,okunguye ojwayele ukuhola izinhlelo zabanye abalandeli abasuke bezokweseka uZuma enkantolo, uthe kulokhu ababakhuthazi abalandeli ukuthi beze enkantolo. “Sinomhlangano namhlanje nekomidi elihlanganisa abaqapha ezokuphepha namaphoyisa. Sincoma ukuthi abalandeli bangezi enkantolo njengokwejwayelekile,"kusho uDube. Uthe abalandeli bakaZuma bangakhombisa ukumeseka besebenzisa izinkundla zokuxhumana. Okhulumela abophiko lwezokuShushiswa koMphakathi, uBulelwa Makeke uthe yena akanalwazi ngokungenelela kweNhloko yamaJaji kulolu daba. Nozakwabo esifundazweni uNatasha Kara, wenqabe waphetha ukuphawula ngalolu daba. 