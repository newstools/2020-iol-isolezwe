Lokhu kushiwo nguMnuz Ishamael Mnisi, okhulumela uMnyango wezeMfundo ePhakeme, izolo ngesikhathi ephendula abezindaba ebebebuza uNgqongqoshe, uDkt Blade Nzimande, ukuthi zizokwenziwa njani izitshudeni ezizobanjwa zibhema ezikhungweni zezemfundo kulesi sikhathi sokumiswa kokwenziwa kwezinye izinto. UDkt Nzimande izolo uvakashele eMgungundlovu TVET College okuyingxenye yohambo lwakhe lokuhambela izikhungo zezemfundo ephakeme kuzwelonke ebheka ukuthi ngabe ziyahambisana yini nemigomo ebekiwe yokunqanda ukusabalala kweCoronavirus. UMnisi uthe akuvumelekile ukubhema ezikhungweni zemfundo ephakeme. Izikhungo sezivuliwe ukuze ezinye izitshudeni zifunde. “Umgomo oshaywe wumkhandlu kazwelonke obhekelele iCoronavirus, iNational Coronavirus Command Council (NCCC), usebenza kuzo zonke izikhungo zezemfundo ephakeme. Sizokwenza isiqiniseko sokuthi lowo mgomo uyalandelwa kuzo zonke izikhungo zemfundo ephakeme,” kusho uMnisi. Uqhube wathi uma kunesitshudeni esiphule umthetho kuzobizwa abomthetho. UNzimande uthe uhulumeni bekumele aqinise umkhankaso wokulwa nokubhenywa kukagwayi kanye nokuphuzwa kotshwala budedengu emphakathini. Uthe iCovid-19 iveze ukuthi ababhemayo kumele bayeke ukubhema. “Kubukeka sengathi ukuphuza budedengu kotshwala emphakathini kuphezulu. Uma sesidlulile isifo kungenzeka sibeke imigomo eqinile elawula ukusetshenziswa kwalezi zinto ezobe ihambisana nokufundisa abantu ngakho. Sidinga ukwenza umkhankaso omkhulu ogqugquzela ukungasethenziswa kukagwayi notshwala kodwa kumele sisebenzisane nomphakathi kuwo ukuze ube yimpumelelo,” kusho uNzimande. Uqhube wathi abafundi abathola uxhaso esikhwameni sikahulumeni esixhasa izitshudeni, iNational Student Financial Aid Scheme (NSFAS), kuzomele balinde umngcinimafa ukuze bathole ama-laptop ngoba umnyango uxwayisiwe ngokusebenzisa izindlela ezisheshayo.  