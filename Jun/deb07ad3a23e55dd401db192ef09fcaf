UNGQONGQOSHE wezeMfundo KwaZulu-Natal uMnuz Kwazi Mshengu usolwa ngokudonswa ngekhala yizinyunyana emkhakheni wezeMfundo kulesi sifundazwe. Usho kanje uDkt Imran Keeka okhulumela iDA kwezemfundo, futhi oyilungu lephalamende lale nhlangano kulesi sifundazwe. Ngokusho kwakhe, sekuyisikhathi sokuthi abazali nabafundi kube yibona abangenelelayo ekutheni kuqhubeke ukufunda ezikoleni kulesi sifundazwe, njengoba kwenzeka esifundazweni saseWestern Cape. "Izikole zikulungele ukuthi zivulwe. Lokhu kufakazelwa ucwaningo esilwenze kade sivakashela izikole kulesi sifundazwe njengengxenye yethimba elivakashela izikole ukubona ukuthi zikulungele yini ukufunda. Nocwaning olwenziwe yiKwaZulu-Natal Education Portolio Committee, nalo lithole ukuthi izikole zikulungele ukuvulwa," kusho u-Keeka. Uthe ngenxa yokuthi uMnyango wezeMfundo ulandela ngemuva izinyunyana, ugcina nawo ungasazi ukuthi yikuphi okuqondile okumele ukusho ngokuvulwa kwezikole kulesi sifundazwe. "Abazali banelungelo lokuvakashela izikole baqhamuke nesinqumo ngokumele kwenzeke ezikoleni ngaphandle kokuvinjelwa wumnyango nezinyunyana," kuchaza uKeeka. Okhulumela uMnyango wezeMfundo KwaZulu-Natal uMnuz Sihle Mlotshwa, uthe elakuleli linomnyango owodwa wezemfundo ophethwe kuzwelonke uNgqongqoshe wawo uNkk Angie Motshekga okumele kulandelwe akushoyo. "Ngeke ngikhulume kakhulu ngokwenzeka eWestern Cape ngoba angazi ukuthi yini eholele ekutheni bona izikole aziqhubeke nokuvulwa ekubeni ungqongqoshe kazwelonke esememezele ukuthi izikole zivulwa ngomhlaka 8 kuJuni," kusho uMlotshwa. Uthe kusukela ngoLwesihlanu elwedlule bese zingu-4000 izikole kulezo ezingu-6 200 ebesezikulungelo ukufunda kulesi sifundazwe. "Sinethemba lokuthi ngoMsombuluko zonke zizobe sezisesimeni esikulungele ukuthi zivulwe ngoba izolo uNgqongqoshe ubehambele izikole eziseMgungundlovu, kanti namhlanje uhambele eziseMsinga ngayo inhloso yokuthi kuqambe kushaya isonto elizayo zibe sezikulungele ukuvulwa," usho kanje uMlotshwa. Izinhlangano zezimfundo ezahlukene zithe zisami esitatimendeni sazo ezisikhiphe ngokuhlanganyela, sokuthi ngeke zivulwe izikole uma kungukuthi izinsiza zokuvikela othisha nabafundi kwiCovid-19, azikahleleki ngendlela efanele. UMnuz Vee Gani okhulumela iKwaZulu-Natal School Governing Body Association, uthe kuyiqiniso ukuthi abazali nabafundi kumele babambe iqhaza elikhulu ekulawuleni ukusebenza kwezikole. "Ngaphandle kwabazali nabafundi, ayikho into okuthiwa yisikole," kusho uGani. Ngokwakhe, iqiniso ukuthi imfundo ngeke iphinde ibe yisimo ebikade iyisna phambili, wathi yingakho kumele kubhekisiswe iqhaza elibanjwa kwezemfundo. Uthe nakuba izinyunyana nazo zibalulekile ngenxa yokweseka ezemfundo, kodwa bazali nabafundi yibona okumele babonakale bekhombisa intshisekelo kunawo wonke umuntu ngmfundo yezingane zabo. UMnyango wezeMfundo, uphakamise ukuthi izikole zivulwe ngoJuni 8 okunguMsombuluko ozayo. Phambilini bekulindeleke ukuthi izikole zivulwe ngoJuni 25, kodwa kwabuye kwashayeka ingwijikhwebu njengoba umnyango wezemfundo kuzwelonke usuthe sezizovulwa ngoMsombuluko ozayo.