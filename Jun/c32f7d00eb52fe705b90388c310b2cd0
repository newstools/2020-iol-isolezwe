“Kuke kwaba ngcono kancane ngesikhathi sokuvalwa kwezwe, kodwa ukusetshenziswa kukagesi sekubuyele esimweni esejwayelekile,"kusho ungoti kwezithinta amandla kagesi uLungile Mashele. “Ukudingeka kwamandla kagesi kubuyela lapho okwakuvele kukhona ngaphambi kokuthi kuvalwe izwe. Kuzoqhubeka futhi ukudingeka kukagesi njengoba lobu busika sebuchazwe njengobuzobanda ngokwedlulele". UMashele uthe isibhedlela nabezimboni nasemakhaya maduze nje bazozithola bedudulana ngogesi njengoba izibhedlela zizowusebenzisa kakhulu emishinini yalabo abaguliswa yiCovid-19. Uthe yilokhu okwenza ukuthi kubaleleke kakhulu ukuthi amandla kagesi ahlale ekhona ngoba lokhu kuzosho ukufa nokuphila kubantu abasizwa yimishini ukuze baphefumule ezibhedlela. “Kubalulekile nokukubeka emqondweni ukuthi uma isibalo sabantu ababulawa yiCovid-19 senyuka njengoba kwenzekile emazweni afana no-Italy, Brazil  neUnited States, kuzoba nzima kakhulu. Kuzoba nenkinga yokungcwaba ngendlela ejwayelekile, kungenzeka kudingeke ukuthi kungcwatshwe ngohlelo lokushiswa kwabantu okuyinto edla kakhulu ugesi". U-Eskom ubeke wakuveza ukuthi  kungenzeka kube khona ukuhamba kukagesi kuStage 1 ezinyangeni ezimbalwa ezizayo. Kodwa uMashele uthe isimo asibukeki sisihle ukuthi kungenzeka ngaleyo ndlela. Omunye ungoti uNicolette Pombo-Van Zyl, uthe kuzobaluleka ukuthi u-Eskom anikezele ngogesi ngendlela ngalesi sikhathi kuliwa neCovid-19. Kodwa u-Eskom uqinise idolo abantu bakuleli wathi yize amandla kagesi edingeka kakhulu ngalesi sikhathi, kodwa abalindele ukuthi kube nokuhamba kukagesi ngalesi sikhathi. Okhulumela u-Eskom, uSikonathi Mantshantsha uthe kuye kwadingeka babhoncule amandla kagesi kulezo zindawo ezinezinga eliphezulu lokuxhunywa kukagesi ngokungemthetho. “Sithwele kanzima ezindweni eziningi eziseGauteng. Ziningi kakhulu izindawo ezixhume ugesi ngokungemthetho,"usho kanje. "Uma ingqalasizinda isindwa, izinsimbi ezithwala amandla kagesi ziyaqhuma...ziningi kakhulu ezigcina ziqhuma. Kunabantu abagcina bethola amachaphazelo bengonanga lutho ngalokhu". 