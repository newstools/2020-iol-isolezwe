Isiteshi sivalwe izinsuku ezimbili kusukela ngoLwesibili lwangoJuni 16 saze savulwa ngoLwesihlanu ukuze sihlanzwe ngesibulalimagciwane. Okhulumela amaphoyisa kaMasipala weTheku, uSenior Superintendent Parboo Sewpersad, uthe balandele imigomo yezempilo ebekiwe bavala isiteshi ukuze sihlanzisiswe. “Bahlanu abasebenzi abakhombisa izimpawu zeCovid-19 ngoLwesibili, okwenze sathatha isinqumo sokuvala isiteshi ngalolo suku. Kuhlalwe amahora awu-48 ngaphambi kokusivula ngoLwesihlanu,” kusho uSewpersad. USewpersad uthe njengamanje isiteshi sisebenza ngaphansi kweso lomkhuzi wamaphoyisa esifundeni kulandelwa yonke imigomo yezempilo. “Sizimisele ngokunqanda ukusabalala kwegciwane silandela imigomo yezempilo ebekiwe. Uma kunomsebenzi okhombise izimpawu zeCovid-19, siyaye simcele ayohlala ngayedwana ekhaya ngesikhathi kusalindwe imiphumela yokuhlolwa kwakhe. Uma iqinisekisa imiphumela ukuthi uneCovid-19, siqala uhlelo lokuthungatha ahlangane nabo ukuze bahlolwe. Yingakho sivale nesiteshi ukuze sihlanzisiswe ngesibulalimagciwane,” kusho uSewpersad. Ngesikhathi kuvalwe isiteshi saKwaMashu bekusetshenziswa isiteshi esiseVerulam. Emasontweni amabili edlule Isolezwe libike ngamaphoyisa akulesi siteshi aduba ukungena ebhilidini eliyisitezi asebenzela kulo emuva kokutholakala ukuthi kunomsebenzi osaqeqeshelwa ukuba yiphoyisa okwatholakala ukuthi uneCovid-19. Kwadingeka ukuthi kuvalwe amathoyilethi abesifazane, iStationery room nalapho kubhaliselwa khona amacala. Kuthiwa umphakathi wawungavunyelwe ngaphakathi. Amaphoyisa ayekhala ngabaphathi bawo ukuthi kabawavikeli ethi afuna ukuhlolelwa iCovid-19 futhi anikwe nezinto zokuzivikela egciwaneni ezanele.