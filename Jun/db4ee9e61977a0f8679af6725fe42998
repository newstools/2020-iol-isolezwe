NGEMUVA kwamasonto amabili egonqile elwa negciwane elihlasele umhlaba wonke, icoronavirus, umhlengikazi waseThekwini uthi ubonga uNkulunkulu ukuthi ukwazile ukuyinqoba lempi. UPortia Maloyi, uwumhlengikazi kwesinye sezibhedlela eThekwini, uthi yize ejabule kodwa usenovalo lokuthi leli gciwane lingaphinde futhi limhlasele njengoba esebuyele emsebenzini wakhe okuwukunakekela iziguli. "Emuva kwamasonto amabili ngivalelwe ngedwa, ngilwa neCovid-19, sengiluleme ngokuphelele futhi ngibuyele emsebenzini ngoMsombuluko. ngijabule kakhulu ngokubuyela ukuzokwelapha abantu bami nokusiza ekulweni neCovid-19, kodwa nginovalo lokuthi ngizophinde ngihlaselwe yigciwane futhi," kusho uPortia othe usebeke ithemba lakhe kuNkulunkulu lokuthi uzomvikela. UPortia, 42, uthe ukuba naleli gciwane bekuyinto enzima kakhulu futhi esabisayo ngoba ubengazi ngekusasa lakhe. Uthe yize abenethemba lokusinda kodwa ubekhathazeke ngokuthi wubani oyonakekela amadodakazi akhe amahlanu, okukhona kuwo nothunjana oneminyaka emine uma engasindi. Ubonge kosayensi abangalali ubusuku nemini belwa nokuthola ikhambi futhi unethemba lokuthi bazogcina bephumelele. "Ngithanda ukutshela abantu ukuthi ikhona impilo emuva kweCoronavirus futhi ngikhuthaza labo abahaqekile futhi ngiyabakhumbuza ukuthi benethuba elihle lokuphunyuka uma bezinakekela bona futhi besebenzisa imishanguso efanele." UPortia uthe ulwe negciwane ngokusebenzisa imishanguzo ekhuphula amasosha omzimba enjengoVitamin C, kuhlangene nemithi yokwelapha umkhuhlane nengxube ehlanganisa ijinja, garlic nolamula abezenzela khona ekhaya. Ululeke abantu ukuba badle kakhulu izithelo. Amava awathole ngalesi sifo, uthe ufunde ukuthi impilo imfishane futhi ayiqaguleki, kumele umuntu ayiphile ngokugcwele ngoba akazi ukuthi ikusasa limphatheleni, kungenzeka umuntu angaluboni usuku lwakusasa. Uthe ukwesekwa akuthole kubangani nasemalungeni omndeni kudlale indima ebalulekile ekumnikezeni ithemba, isibindi nogqozi lokuphokophelela phambili nokulwa nesifo. "Emuva kokutshelwa okokuqala ngokuthi senginale sisifo, ngithole imiyalezo eminingi kubantu bakuleli, abanye bengithandazela. Ngifisa ukubabonga bonke." Inkosazane kaPortia, uPfunzie Maloyi (25), ithe bekunzima ukwamukela ukuthi unina usehaqwe yiCovid-19 ngenxa yendlela ethulwe ngayo yokuthi ungafa ngento oyiphefumulayo. UPfunzie uthe ukwelulama kukanina kubanikeze ithemba lokuthi nabanye abantu bazosinda egciwaneni uma behlezi ethembeni. "Ngijabule kakhulu ukuthi usindile futhi yonke into seyibuyele esimweni esijwayelekile, ngiyabona ukuthi naye ujabule. Wonke umuntu emndenini obephatheke kabi esaba ukuthi isimo sakhe sizoba sibi, siphumulile ekukhathazekeni uma esinda. Uwumuntu wesifazane ongekho ntekenteke, uyangikhuthaza," kusho uPfunzie. 