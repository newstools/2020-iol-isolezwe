UMENGAMELI Cyril Ramaphosa ngoMsombuluko uzwakalise ukukhathazeka ngokunyuka kwesibalo sabantu abahaqwe yigciwane iCovid-19 eNingizimu Afrika. Encwadini ayibhalela abantu bakuleli njalo ngoMsombululo uRamaphosa uthe kuyamkhathaza ukuthi isibalo sabahaqekile sizokweqa u-50 000 kuleli sonto, nokuthi esababulawe yileli gciwane singase seqe u-1 000. "Njengabanye abantu baseNingizimu Afrika, nami ngikhathezekile ngesibalo sabantu abahaqekelile esinyukayo," kusho uRamaphosa. "Noma izinombolo esizibonayo zihambisana nezibalo esabikelwa ngazo sixwayiswa ososayensi, kunomehluko omkhulu phakathi kokubuka into isabhalwe ephepheni nokubona abantu betheleleka, abanye begula abanye baze bashone." URamaphosa uthe ukuvalwa kwezwe kusukela ngoMashi 27, okwehlele esigabeni sesithathu kusukela ngesonto eledlule, kunikeze uMnyango wezeMpilo isikhathi sokulungiselela ukubhebhetheka kwaleli gciwane ngesivinini esiphezulu. NgeSonto ebusuku uNgongqoshe woMnyango wezeMpilo kuzwelonke uDkt Zweli Mkhize umemezele ukuthi isibalo sabahaqeke ngeCovid-19 kuleli sinyukele ku-48 285, kanti sekushone abantu abawu-998. Sekusinde abantu abawu-24 364 kuleli gciwane kuleli. As of today, the cumulative number of confirmed #COVID19 cases is 48 285, the total number of deaths is 998 and the recoveries to date are 24 364 pic.twitter.com/TkRfOMP2jM #COVID19SouthAfrica Statistics as at 07 June 2020 pic.twitter.com/ZNqSdq34YF