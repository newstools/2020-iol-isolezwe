Esitatimendeni esithunyelwe kwabezindaba, uMnuz Dumisani Mhlongo ongumqondisi weMPTA, uthe phakathi kwezinhlelo zabo bazohlanza inkaba yedolobha uMgungundlovu ngoba ucwaningo luveza ukuthi izivakashi ziyathanda ukuhambela le ndawo. Ngeke bagxile eMgungundlovu kuphela, bazobheka zonke izindawo ezakhele uMsunduzi ukuze baqinisekise ukuthi izivakashi zihambela leya ndawo. Uthe yize izimboni ezihlukene zizothola ukusimama uma sezivunyelwa ukusebenza kodwa ucwaningo lwabo luveza ukuthi imboni yezokuvakasha izothi ukusimama uma sekuyophela unyaka. Uhlelo lokuthuthukisa ezokuvakasha luzophinde lubheke ezokuvakashela emalokishini okubalwa kuwo i-Edendale nasezindaweni ezisemakhaya ngaphansi kweVulindela Tourism Rural Initiatives. UMnuz Zazi Nxele, obhekele ezokuxhumana kwiMPTA, uthe ucwaningo lwabo luveza ukuthi ezokuvakasha zizodinga abantu bakuleli ukuthi bahambele izindawo eziseduze nabo. “Kuzodingeka ukuthi abantu babe yizivakashi lapho behlala khona kuthi uma sekuvunyelwe ukuvakashela ezinye izifundazwe baye kuzo ngaphambi kokuthi samukele izivakashi zangaphandle. Sizosebenzisa lesi sikhathi ukukhuculula inkaba yedolobha ngoba iyona ehanjelwa kakhulu,” kusho uNxele. Ucwaningo lwabo luveza ukuthi * -70% wezivakashi ubuhambela enkabeni yedolobha lapho kunezindawo ezinomlando kodwa manje isigcwele izindawo zokucwala izinwele nokunye. “Sizogqugquzela abantu ukuthi bahambele kwinhlokodolobha (uMgungundlovu) ukuze sithuthukise ezokuvakasha. Ukugqugquzela amabhizinisi ukuthi asebenzele enkabeni yedolobha sinezinhlelo zokuwaxhasa nemihlomulo azoyithola okukhona kuyo ukukhokha ama-rates emizi hhayi awamabhizinisi ikakhulukazi kumabhizinisi ahlalisa abantu. Lokhu kuzokwenzeka isikhathi sithile,” kusho uNxele. Uthe bazosebenzisana nosomabhizinisi abazimele ukuza nezinhlelo zokubekisa indawo yokuvakasha lapho izivakashi zizokhokha manje ukuze zihambele izindawo zokuvakasha ngokuhamba kwesikhathi. Imithetho yenhlanzeko neyeCovid-19 izolandelwa.