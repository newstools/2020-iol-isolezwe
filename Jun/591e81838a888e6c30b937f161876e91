Ngaphandle kokulahlekelwa yizihlobo nemizi, abanye abantu basala bekhubazekile ngenxa yezikhukhula ezihlasele ngo-Ephreli nyakenye. Kwabhidlika imizi, abanye amakhaya aphenduka amahholo omphakathi ngemuva kokuhlaselwa yizikhukhula. Kwezinye izindawo abantu babedilikelwa yizindlu ebusuku belele. Abanye babo basinda kodwa abanye bashona. Babalelwa ngaphezulu kuka-70 abantu abashona kulezi zikhukhula. Abanye bavuka ekuseni bethi balibangisa emsebenzini kepha bangakwazi ukufika khona ngoba endleleni bahlaselwa yizimvula ezinamandla ezaze zayobagqiba ngaphansi kwesihlabathi, abatholakala kusona sebeshonile. Kunemigwaqo eyahlukana phakathi yaba magebhugebhu, wena owabona izindawo lapho okumbiwa kuzona inkwali. Baningi abantu okwashintsha impilo yabo emva kokuhlasela kwalezi zimvula. UNkk Thoko Mlangeni (63) ungomunye wabantu okuyimanje udonsa kanzima, hhayi ngokulahlekelwa wumuzi kuphela kodwa nangokuba buthaka emzimbeni emva kokuhlaselwa wukugula. Uthe washaywa yisifo sohlangothi emva kokuthi izingane zakhe zimthumelele izithombe kwiselula yakhe zimkhombisa ukuthi umuzi awusekho emva kokugugulwa yizikhukhula. “Ngangikade ngingekho ekhaya ngiyoshadisa indodakazi yami encane. Ngathi ngingabona leso simo, ngahlaselwa yisifo sohlangothi,” kusho uNkk Mlangeni. Uthe kusukela ngalelo langa akaphindanga welulama. Ngokusho kukaNkk Mlangeni, indodakazi yakhe yaphoqeleka ukuthi ishiye emendweni ibuye, ukuze izomgada ngoba engasakwazi ukuzenzela izinto. “Kwadingeka ukuba ikhethe phakathi kwami nomendo,” kusho uNkk Zwane Uthe umuzi wakhe owawunamakamelo amane ayehlala kuwo nezingane zakhe eziyisishiyagalombili, kwasala uhlangothi lwawo olulodwa lulengela ngasemfuleni, kwazise bakhe eduzane nawo. Nakuba impilo yakwazi ukuthi iqhubeke emva kwalesi sehlakalo, uthe ubonga omakhelwane abakwazi ukumkhoselisa ngemuva kokuthi umuzi wakhe usushabalele. Nakuba akwazi ukuthi athole amapulangwe, othayela nezipikili ekhanseleni lendawo ukuze akhe uphahla azofihla kulo ikhanda nomndeni wakhe, uthe impilo ayisophinde ifane nakuqala singakenzeki lesi sigameko. “Uma lutholakala olunye usizo, sengingafuna enye indawo lapho engizokwakha khona ngoba lena ayisaphephile ngoba amanzi aqhamuka emfuleni, asengangenisa kuyona noma nini,” kuzikhalela yena. Mayelana nokuthi akwazi ukuxosha ikati eziko, uthe kunomSamariya olungileyo osanda kufika kwakhe ebalethele igilosa. “Nami ngiyaye ngipatanise ngemali yempesheni engiyiholayo ukuze impilo iqhubeke,” usho njalo. Uthe kuyenzeka ngesinye isikhathi umndeni wakhe unikezwe izilayisi ezine zesinkwa nesobho eliba wuhhafu wenkomishi. Ebuzwa ukuthi bayanela yini ngalezi zinkwa nesobho, uthe abaneli. “Kudla labo abadlayo abanye basale ngoba abasinikeza lezi zinto basitshela ukuthi nabo ayikho into abangayenza ababonge lokho abanikezwa kona ngoba baningi abantu abadingo usizo. UNksz Lungisile Mthembu uthe kuyimanje ubonga uMdali ngoba akazi wasinda kanjani ngenkathi indlu yakhe enamakamelo ayisithupha, ivuma phansi idilikela phezu kwakhe ngenxa yokuhlasela kwemvula enamandla. Ngokulandisa kwakhe, washayeka entanyeni nasemzimbeni ngenkathi kwenzeka lokhu. “Sekungcono manje. Ngenkathi kusanda kwenzeka, kwakunzima kakhulu,” kusho uNksz Mthembu. Naye ukugcizelele ukuthi kunomSamariya olungileyo osanda kubanikeza amaphasela okudla, nokuthi kukhona okuncane abakutholayo kwikhansela lendawo. “Siyakwazi ukuphila kodwa singalujabulela usizo olungavela ngoba kwafana nokuthi siqala impilo phansi emva kokucekelwa phansi yizikhukhula," kusho yena. Mayelana nokufihla ikhanda nezingane zakhe ezinhlanu, uthe basizwa yikhansela elabanikeza othayela, amapulangwe nezipikili ukuthi bakhe indawo abazofihla kuyo ikhanda. Uthe umfula abakhe eduzane nawo uyinselelo enkulu ngoba izindawo zabo sezaguguleka. Wathi uma kungaphinde kuhlasele ezinye izikhukhula, bangaba senkingeni futhi. UNkk Thuleleni Ngwenya waseThornwood, uthe namanje eyabo indawo ayikaze iphinde ilunge emva kokuhlasela kwalezi zikhukhula zanyakenye. "Sesiphila ngaleyo ndlela yokupatanisa. Siyaye sibonge lokho nje okuqhamukayo ngaleso sikhathi,” kusho uNkk Ngwenya, owadilikelwa umuzi. Baningi nabanye ezindaweni ezahlukene kulesi sifundazwe abakhala isililo esifanayo. Bathi impilo yabo ayisophinde ifane naleyo bengakehlelwa wumshophi wokudilikelwa yizindlu zabo. Oyinhloko kwezokuxhumana eMnyangweni wezokuBusa, ezokuBambisana nezoMdabu KwaZulu-Natal uNksz Nonala Ndlovu, uthe nakuba lo mnyango wangenelela ekutheni kusizakale abantu abakhahlamezwe yizikhukhulu nyakenye, kuneminye iminyango kahulumeni nayo eyabamba iqhaza. “Ukuthola kahle ukuthi isimo simi kanjani, kuzodingeka ukuthi ngixhumane nayo yonke iminyango ukuze ngithole ukuthi ngamunye wahamba wafinyelela kuphi ngosizo," kusho uNksz Ndlovu. Kwezinye izindawo njengase-Eastern Cape, kwaphoqeleka ukuthi abantu abaningi bashiye amakhaya abo babaleke ePort St Johns, ngenxa yokungenisa kwezikhukhula ezinamandla. Nomfula uMzimvubu wagcwala izindwani wehluleka ukumumatha umthamo wamanzi ayedalwa yile zimvula.