BAZOLALA behleka bodwa osomatekisi njengoba uNgqongqoshe wezokuThutha kuleli, uMnuz Fikile Mbalula, ememezele ukuthi umnyango wakhe sewubeke izindodla zemali azoxhasa ngazo le mboni. Ekhuluma esithangamini sezindaba ngeTaxi Relief Fund namhlanje ekuseni, uMbalula uthe uzotakula le mboni yezokuthutha ngesamba sikaR1 135 billion. Kuzokhunjulwa ukuthi osomatekisi bese bekhale kaningi ngokungabhekelelwa nguhulumeni ekubeni ezinye izinkampani sezilutholile uxhaso. Uthe ukukhipha le mali akubanga yinto elula njengoba bekudingeka akhulume nabathintekayo emkhakheni wezokuthutha mayelana nesidingo nokubaluleka kwalolu xhaso embonini yamatekisi. Ubuye waveza ukuthi uvumelene noMgcinimafa kuZwelonke ngokugunyaza inkampani eqoqa intela kuleli iSouth African Revenue Service (SARS) ukuba ibambe iqhaza ekusingatheni lesi sikhwama sokutakula osomatekisi ngenxa yokuthi inobuchule ekuphathweni ngendlela kwemali. Yize kunjalo kodwa uMbalula uqhamuke neziphakamiso okubalwa kuzo ukubhaliswa ngokusemthethweni kwemboni yamatekisi njengebhizinisi futhi ibhaliswe ngokusemthethweni esikhungweni esiqoqa intela. "Leli bhizinisi kufanele libe ne-business banking account lapho le mali izofakwa khona. Ukubhaliswa kwalo kubala nokubhaliswa kwabasebenzi balo esikhwameni sabantu abadilizwe emsebenzini i-Unemployment Insurance Fund (UIF), Compensation Fund nakwiSkills Development Levy." Uthe kuzofanele kwaziwe ukuthi lolu xhaso olwanoma wubani okule mboni, akukhathelekile ukuthi uyilungu lamuphi usoseshini. "Lesi sikhwama sizogxila kwabasebenza ngokusemthethweni. Sivumelene nabamele abasembonini ngokuthi kuzokwamukela abantu abanobufakazi bokuthi banezimvumo zokusebenza." Uthe kulesi sikhwama kuzohlomula umnikazi wetekisi, umshayeli, u-rank manager, ama-marshall nabanye abasebenzi ababambe iqhaza embonini. "Kumele kugcizelelwe ukuthi lokhu akusona isinxephezelo sokulahlekelwa yinzuzo ngenxa yemithetho yokuvalwa kwezwe okudalwe iCovid-19 kodwa usizo olukhishwa wuhulumeni". Uthe le mali kuhloswe ngayo ukunqanda ukulahleka kwemisebenzi kwababambe iqhaza embonini. Njengoba osomatekisi benxuse ukuba umnyango ubabhekelele ngokuxegisa imithetho yokuvalwa kwezwe ngokuthi abagibeli bengabe besaba u70% kodwa babuyele ku100% bese kuqikelelwa ukuthi wonke umgibeli ugqoka isifonyo futhi ugcoba izandla nge-sanitizer. UMbalula uthe wudaba lolo olungathinti imboni kodwa oludinga ukuba aludingide kabanzi neNATJOINTS nomkhandlu obhekene neCovid-19, iNational Coronavirus Command Council. Uthe uma esehlale phansi nalezi zinhlaka futhi kwavunyelwana ngezinqumo abazithathile, uyobe esebuyisela impendulo kwabemboni yamatekisi.