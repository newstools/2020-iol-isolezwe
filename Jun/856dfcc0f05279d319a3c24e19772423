UZIDONSELE amanzi ngomsele uNgqongqoshe wezokuThutha kuleli uMnuz Fikile Mbalula obezokhuluma nosomatekisi ababebhikisha eSoshanguve, eTshwane, ebatshela kwezikabhoqo ukuthi uhulumeni ngeke alunyuse uxhaso abahlongoza ukulunika imboni yamatekisi lukaR5 000 imoto ngayinye. Bebesho ukumudla luhlaza uMbalula osomatekisi abebebhikisha okubalwa kubo nabashayeli bamatekisi abathe uMbalula akabanikezi izimpendulo ngezimo ababhekene nazo ngenxa yeCovid-19. Phakathi kwezinye izikhalo zabo imigomo nemibandela ehambisana noxhaso oluvela kuhulumeni yokuthi kumele babhaliswe njengamabhizinisi asemthethweni kwaSars ukuze bakhokhe intela, bavule ama-akhawunti emabhange kuphinde kubhaliswe abashayeli kuMnyango wezabaSebenzi ukuze bahole i-UIF. Ekhuluma nabamatekisi uMbalula uthe kumele ngabe balwela ukuthi imboni yamatekisi isebenze njengamanye amabhizinisi. "Kuzosihlomulisa sonke ukuthi imboni yamatekisi isebenze njengamanye amabhizinisi. Eminyakeni engu-26 siphila ngaphansi kwenkululeko kuleli le mboni isisifakela uR40 billion emnothweni kodwa abahlomuli kuwo ngoba abakuboni ukubaluleka kokusebenza njengebhizinisi. Abasebenzi ababhalisiwe, kuningi okungabhalisiwe, abasebenzi baholelwa ngesonto...izinkinga okumele sizilungise lezi," kusho uMbalula. ISantaco ithi muncane kakhulu uR5 000 obekwe uhulumeni etafuleni njengoba ilahlekelwe yimali ngenxa yemithetho yokuvalwa kwezwe ukunqanda ukusabalala kwegciwane iCovid-19. Ngesikhathi uMbalula eveza ukuthi uhulumeni ngeke akwazi ukwenyuka kuxhaso lukaR5 000, bebesho ukumqeda abashayeli waphuthunyiswa wangeniswa emotweni. UMbalula usihlabile isenzo sosomatekisi sokuvala imigwaqo emikhulu ngoMsombuluko ekuseni nabanye abakhombise ubudlova. 