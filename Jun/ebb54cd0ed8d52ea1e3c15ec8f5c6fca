AMAPHOYISA aseGauteng asebophe abesolwa abayisikhombisa abasolwa ngokuthinteka ekubulaweni kwamadoda ayisithupha emjondolo ongasehostela eJabulani eSoweto ngeledlule. Kwasinda oyedwa kulesi sigameko ngesikhathi abantu abangaziwa bevulela bedubula bebhekise emkhukhwini besho ukuqeda ngawo wonke umuntu owayengaphakathi ngoJuni 8 ebusuku. Okhulumela amaphoyisa eGauteng uColonel Noxolo Kweza uthe amaphoyisa abophe abasolwa ababili KwaZuu-Natal ababanjwe nezibhamu okubalwa kuzo i-AK47. "Laba basolwa bahole amaphoyisa athola abanye abasolwa abahlanueGauteng, nabo ababanjwe nezibhamu," kusho uColonel Kweza othe abasolwa bayasolwa nangamanye amacala okubulala kuleli. Uthe owasinda kulesi sigameko usalashelwa amanxeba okudutshulwa esibhedlela. Ukhomishana wamaphoyisa uLieutenant General Elias Mawela uwasheyele ihlombe amaphoyisa ngokuluthathela phezulu lolu daba. Ngesikhathi ekhuluma ngalesi sigameko emsakazweni i702, uNgqongqoshe wamaPhoyisa kuleli waveza ukuthi basola utshwala njengomsuka wokubulawa kwalaba. Waveza ukuthi babendawonye bephuza, okungasho ukuthi ababulawe, "kodwa udlame nezigameko zobugebengu kunyukile selokhe izwe lingene esigabeni sesithathu sikathaqa." UCele wakuveza nokuthi lawa madoda ayazana futhi amaphoyisa azophenya ukuthi ababehlasela babengziphindiseleli yini ngokuthile. 