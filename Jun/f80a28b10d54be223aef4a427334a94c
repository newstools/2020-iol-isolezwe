UTshegofatso watholwa elenga esihlahleni enamanxeba okugwazwa esifubeni nangasemabeleni ngesonto eledlule. Kuthangi kuboshwe owesilisa oneminyaka ewu-31 okusolwa ukuthi uyena ombulele. UMuzikayise Malephane uvele kafushane enkantolo yeMantshi yaseRoodepoort izolo ntambama. Lo msolwa ukhihle esikaNandi engena waze wayophuma ebhokisini labasolwa. Ubekwe icala lokubulala ehlelile. Okhulumela amaphoyisa aseGoli, uColonel Noxolo Kweza izolo uthe lo msolwa uboshwe esendleleni eqhamuka eMpumalanga ezongena eGauteng. Ngaphambi kwalokhu bekutholakale okusolwa ukuthi yimoto yakhe yohlobo lweJeep. Umalume kamufi, uMnuz Tumisang Katake,utshele iphephandaba eliwuzakwabo weSolezwe i-The Star ukuthi bajabule kakhulu ngokuboshwa kukamsolwa. “Sekumele sizilungiselele ukuzwa izindaba ezibuhlungu ezaholela ekufeni kukaTshegofatso uma sekuqulwa icala. Kuzoba nzima kakhulu ngoba kuzomele sizwe nokuthi kwenzekani ngemizuzu yokugcina ngaphambi kokuthi kuphume umoya wakhe,"usho kanje. UKatake uke wamela owayesolwa ngokubulala uKarabo Mokoena. “Lo muntu asimazi nakumazi. Ukube besimazi bekuzoba lula nokuzama ukuqonda ukuthi ngempela kwenzekeni. Asazi ngempela ngoba akalona nesoka likamufi ebesilazi,"kugcizelela umalume. Uthe namanje umndeni usakhungathekile ukuthi ngempela yini eyadala ukuthi indodakazi yawo ize ibulawe ngesihluku esinje. Izolo uMalephane ungene enkkantolo sekushaye ihora lesibili ntambama ezifihle ubuso, wadinda isililo. Icalla libe selihlehliselwa uJune 24. Okhulumela uphiko lwezokuShushiswa koMphakathi, uNkk Phindi Louw Mjonondwane, uthe maningi amathuba okuthi leli cala lilalelwe ngohlelo lwekhamera. Inhlangano iSonke Gender Justice, ithe ijabule kakhulu ukuthi kube khona oboshwayo ngaleli cala. Okhulumela le nhlangano, uMnuz Bafana Khumalo uthe banethemba ukuthi amaqiniso azovela. Uthe uyasola ukuthi kungenzeka ukuthi akayedwa umuntu owenze lobu bubi kulo wesifazane.  