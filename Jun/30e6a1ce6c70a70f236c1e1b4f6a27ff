AMAPHOYISA aseFree State aphenya amacala amabili ahlukene okubulawa kwabasolwa yiqulu labantu, lapho umfanaÂ  eneminyaka engu-17 nendoda eneminyaka engu-27 beshaywe kabuhlungu emuva kokusolwa ngokwenza amacala. Abantu abathathu baboshiwe ngokufa komfana kodwa ababulale indoda basagcwele amathafu. Isigameko sokuqala, amaphoyisa aseHeidedal abenza umsebenzi wawo wokuqapha eduze kwaseRembrandt Crescent ngezithuba zabo 2 ntambama ngeSonto ngesikhathi ebona amadoda amabili eshaya futhi ehudula uMario Gift van Schalkwyk (17). UColonel Thandi Mbambo uthe uphenyo lwamaphoyisa luveze ukuthi umphakathi ushaye uMario ngezinsolo zokuthi ubhadaywe edlwengula intombazane endaweni yase-Opkoms. UMbambo uthe uMario ufele endaweni yesigameko kwathi abantu ababili uMnuz James Collins (36) noMnuz Shuwayda Mokoena (27) baboshwa. "Babekwe icala lokubulala uMario Gift Van Schalkwyk. Bavele enkantolo yeMantshi yaseBloemfontein ngoLwesibili. Icala lihlehliselwe uLwesibili llikaJuni 30 ukuze banikwe ithuba lokufaka isicelo sebheyili. Abaphenyi basazothola uma kukhona yini abanye abavelayo," kusho uMbambo. Ngosuku olufanayo, uMbambo uthe umphakathi waseBohlokong washaya uTankiso Nhlapho (27) ngemuva kokusolwa ngokubulala. Babe sebevimba emgwaqweni izimoto ezidlulayo ngamathayi avuthayo namangamatshe. UMbambo uthe izinsolo zikhomba ukuthi uNhlapho noMolefe Edwin Letsoaka (32), babephuza nabangani okwaholela engxabanweni. UNhlapho kusolwa ukuthi wadonsela ngaphandle uLetsoaka maqede wamgwaza ngaphambi kokubaleka. "ULetsoaka owahlonzwa njengomufi ngabezimo eziphuthumayo. Umsolwa, uNhlapho wabuye watholwa futhi washaywa ngumphakathi, owabe sewuvimba umgwaqo ngamathayi avuthayo futhi bejikijela ngamatshe izimoto. Wabe eseshona futhi akukaboshwa muntu owamanje". "Nanoma ngubani onemininingwane engaholela ekuboshweni kwabasolwa uyacelwa ukuba athinte umseshi uCaptain Screamer Tshabalala ku-082 453 0794 noma uthinte amaphoyisa ku08600 10111 noma kuMySAPS app." 