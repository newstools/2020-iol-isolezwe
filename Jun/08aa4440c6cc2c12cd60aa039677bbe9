UMA ubukade uzitshela ukuthi sekuzoba mnandi uma sekuvulwa izindawo zokudlela, impilo izobuyela kweyejwayelekile, ushaye phansi. Ukubuyela kulezi zindawo zokudlela sekuzoba okwehluke kakhulu. Ngeke nje uthi uphuthuma endaweni yokudla ngoba ushaywa yiphanga, ngoba okokuqala kuzomele uqale ubekise isikhathi ofuna ukuya ngaso kule ndawo, uma ufika uzoqale uphonswe imibuzo kuthathwe nemininigwane yakho, kuyima ungeniswa. Kungenzeka futhi ukuthi bakwenqabele ukuthi ungene uma kukhona abangakuboni kahle. UNgqongqoshe wezokuVakasha kuleli, uNkk Mmamoloko Kubayi-Ngubane izolo udalule eminye imibandela izindawo zokudla okuzomele zizilandele. Kweminye yale mibandela wukuthi lezi zindawo kumele zamukele isibalo samakhasimende esiwuhhafu kunaleso esingamumathwa yindawo yokudlela. Okusho ukuthi uma indawo yokudlela ikwazi ukumumatha amakhasimende awu-20, kuzomele yamukele kuphela awu-10. Lokhu kuchaza nokuthi kungenzeka uthi uyafika endaweni yakho oyikhonzile utshelwe ukuthi isigcwele. Abanikazi balezi zindawo bakhala nangokuthi abazovunyelwa ukuthi badayise utshwala kulezi zindawo njengoba imithetho kathaqa isabuvalile ekutheni buthengwe umuntu bese ehlala phansi ebuphuzela endaweni. Okunye okujabhise abantu ngemibandela, wukuthi lezi zindawo azivunyelwe ukudayisa ukudla ngendlela ebizwa ngamaBuffet, okuwukuthi umuntu uyaziphakela ukudla okusuke kudekiwe endaweni yokudla. Amatafula kumele afuthwe ngezibulali magciwane ngaphambi kokuthi amakhasimende adle, kwenziwe okufanayo uma ikhasimende seliqedile. UNkk Kubayi-Ngubane, uthe kuzoba nenye futhi indlela yokusebenza emahhotela, kumaLodge, kumaBed and Breakfast, Resorts nakumaGest House. Uhulumeni unqume ukuthi angayithambisi imithetho ehambisana nezokuvakasha. Namanje ukungcebeleka uye kulezi zindawo akukavumeleki. Abaphoqwa yisimo esifana nokuhamba ngokomsebenzi kuphela abavumeleke ukuthi bangalala emahhotela nakwezinye izindawo ezifuze wona. Nokunqamula isifundazwe ohlala kusona nakho akukavumeleki ngaphandle uma unesizathu esizwakalayo njengokomsebenzi, umngcwabo, noma uya enyuvesi ofunda kuyo. Nakhu okunye izindawo zokudlela okuzomele zikulandele: * Wonke umuntu oya endaweni yokudlela, kumele ashiye imininingwane yakhe * Ahlolwe ngaphambi kokungena * Akekho ozovunyelwa ukungena uma engasifakile isifonyo * Kube nokuqhelena kwamakhasimende adlela kuleyo ndawo * Kuzoba noohlelo lokuthi amakhasimende abekise indawo ngaphambi kokufika  