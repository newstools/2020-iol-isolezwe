NGEMUVA kokuthi kushone amaSistela amane elandelana ngesonto elilodwa esigodlweni samaSistela, iMother House Convent eMthatha, sekuphinde kwashona elinye lesihlanu ngenxa yalolu bhubhane. Wonke amaSistela ashonile abaneminyaka engaphezu kuka-60, nendawo abebehlala kuyona iphinde ihlale wona amaSistela asekhulile. Kuvele nokuthi kukhona abanye abantu abawu-17 kule ndawo okuqinisekisiwe ukuthi nabo bangenwe yileli gciwane. Kulabo asebehloliwe abake bathintana nasebehaqekile, iSistela elineminyaka ewu-102 lona kuvele ukuthi alihaqekanga yize ozakwabo bebulewe yileli gciwane. OyiNhloko kulesi sigodlo, USister Nokwanda Bam, wePrecious Blood Sisters, naye oveze ukuthi uhloliwe kwatholakala ukuthi unalo leli gciwane, uthe uzakwabo wesihlanu udlule emhlabeni ngoLwesithathu (namhlanje) ekuseni. Ngesikhathi eshaya insimbi ekuseni namhlanje njengokwenjwayelo, utshela abanye ozakwabo ukuthi sebephinde behlelwe wumshophi, kwadlula emhlabeni omunye futhi. AmaSistela akulesi sigodlo akhala ngokuthi kuze kube manje izindlu abahlala kuzo azikaze zichelwe ngesibulali magciwane. Bakhala nangokuthi nonesi abasiza abagulayo abanazo izinsiza kuvikela. Ngesonto eledlule uSister Bam utshele iDispatchLIVE ukuthi leli gciwane liqale ukungena kulesi sigodlo ngenesi wasesibhedlela iLife St Mary's eMthatha. “Ngemuva kokuthi kuvele ukuthi uhaqekile ngoJune 2, walandwa yiziphathimandla wayiswa ehhotela eliseduzane ukuze ayolashwa egonqile...Ngemuva kwakhe kunabanye okuvele ukuthi banaleli gciwane,"wacashunwa esho kanje. UBishop Sithembele Sipuka, weRoman Catholic Church Mthatha Diocese, utshele iSABC ukuthi bashayeke kakhulu ngokudlula emhlabeni kwalamaSistela ngale ndlela. "Angikaze ngiyibone into enje. Sishaqeke kakhulu.Leli gciwane livele lashaya kakhulu kubantu asebekhulile abebenza omkhulu umsebenzi ebandleni,"usho kanje. 