AMAPHOYISA asesiteshini  saseSydenham, eThekwini, avele enkantolo ngezinsolo zokweba utshwala bomuntu wesifazane- ngesikhathi kuseyicala ukubudayisa kusavalwe izwe thaqa esigabeni sesine. Lamaphoyisa asolwa nangokufuna ukugwazelwa ngoR20 000 ukuze amdedele. Laba basolwa baneminyaka ephakathi kuka-32 no-43, avele kafushane eNkantolo yeMantshi yaseThekwini emuva kokuboshwa ngabaseshi boPhiko olulwa neNkohlakalo, okuyibo abawabeke icala lenkohlakalo nokweba. Okhulumela amaphoyisa uBrigadier Jay Naicker, uthe  amaphoyisa, okungoSayitsheni ababili noConstable oyedwa, asesiteshini samaphoyisa saseSydenham, wonke  anikezwe ibheyili kaR1 000 umuntu ngamunye futhi icala lihlehliselwe u-Agasti 26, 2020. "Ukuboshwa kwabo kulandela icala lenkohlakalo nekweba elavulwa esiteshini samaphoyisa saseSydenham. Ummangali uthe ngoMeyi 23,2020, abasolwa bafika lapho ehlala khona emgwaqweni uClare Road, bamsola ngokudayisa utshwala. Abasolwa babe sebethatha utshwala obubiza imali enguR24 000. Babe sebegwazisa ummangali ngoR20 000  ukuze akhululwe," kusho  uNaicker. Uthe lo wesifazane uthe uma elibangisa esiteshini samaphoyisa saseSydenham, wathola ukuthi abasolwa baletha amabhodlela ambalwa kuphela ayethi ayelahliwe futhi abamvulelanga cala. "Amaphoyisa abe esevulela abasolwa icala lobugebengu ngokuphazima kweso futhi kwabikelwa noPhiko olulwa neNkohlakalo esiFundazweni. Situsa ummangali kuleli cala ngokuphumela obala ukuze sazi ngalobu bugebengu ukuze sibhekane nabantu abakhohlakele. Siyacela nanoma wubani onemininingwane ngobugebengu athinte amaphoyisa angamalungu eSAPS ku08600 10111. Imininingwane ingathunyelwa nakuMySAPSApp,oyifaka kalula ngokungena kwiPlay Store kwi-iPhone noma ku- Android,"kusho uNaicker. Uthe yoke imininingwane isingathwa ngokucophelelwa  ukuze kungaziwa ukuthi ithunyelelwe ngubani. Daily News