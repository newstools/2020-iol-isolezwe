SEBENGAPHEZU kuka58 000 abantu bakuleli osekuqinisekisiwe ukuthi bahaqwe yicoronavirus, lokhu kusho ukwenyuka ngo3 147 kwalesi sibalo emahoreni awu-24.Sebewu 1 210 asebedlule emhlabeni ngenxa yaleli gciwane. Lokhu kuvezwe wuNgqongqoshe wezeMpilo kuleli uDkt Zweli Mkhize ngesikhathi eyohlola isimo eMthatha eEastern Cape namhlanje. Uthe izibalo zakamuva zabashone ngenxa yaleli gciwane zizobuye zimenyezelwe emahoreni ambalwa ezayo njengoba zisahlanganiswa kahle. Uthe sebengaphezu kwesigidi abantu bakuleli asebehlolelwe leli gciwane njengoba sebewu1 028 399 abahloliwe. Abawu30 000 bahlolwe emahoreni awu-24 edlule. Izwe lisosukwini luka77 lokuvalwa kwezwe njengoba isesigabeni sesithathu. Ephawula ngokubhebhetheka kweCovid-19 e-Eastern Cape, uMkhize uthe lesi sifundazwe kuzomele sisebenze kanzima ukuzama ukunqanda lo mlilo. Uxwayise ngokuthi uma kungaqiniswa ezinhlelweni, kusazokuba kubi kakhulu ngaleli gciwane kulesi sifundazwe. IFree State uMkhize uthe yisona sifundazwe esesikwazile ukunqanda ukubhebhetheka kwaleli gciwane. Empeleni uchaz lesi sifundazwe njengesokuqala kuleli ukukwazi ukunqanda leli gciwane ngokwezibalo zabantu abasulelekayo. INorth WestÂ  yona uthe isibalo sabatheleleka ngaleli gciwane sesivele saqombola safinyelela ku-700. Uthe nokho izinhlelo zokulwa nalolu bhubhane seziqinisiwe kakhulu kwaqiniswa nezinhlelo ezimayini njengoba lesi sifundazwe sinezimayini eziningi. 