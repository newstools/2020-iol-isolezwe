KULINDELEKE bavele enkantolo maduze basolwa ababoshwe ngezigameko ezahlukene zokwebiwa kwemfuyo eVryheid. Amaphoyisa ngempelasonto aphume umkhankaso wokufuna imfuyo yokwebiwa kule ndawo okuholele ekutheni abophe abasolwa abanye ezindaweni ezahlukene. Okhulumela amaphoyisa esifundazweni saKwaZulu-Natal uColonel Thembeka Mbhele uthe amaphoyisa aseVryheid nawasoLundi athole imfuyo yokwebiwa ebulewe nenqwaba yamathole ezinkomo. UMbhele uthe kwesinye isigameko amaphoyisa abone iveni eduze kwesinye sezitolo eVryheid. Le moto beyihamba abalisa abane, ababili baboÂ  abaphume badla phansi bebona amaphoyisa. Abasolwa ababili oneminyaka ewu-18 nona-46 basale ngemuva nenyama yenkomo yokwebiwa. "Ababili ebebesele ngemuva emotweni batholwe nenyama yenkomo. Laba besilisa bahlulekile ukuchazela emaphoyiseni ukuthi bayithathephi lenyama base beyaboshwa ngaso leso sikhathi. Babekwe icala lokutholakala nempahla yokwebiwa, " kusho uColonel Mbhele. Amaphoyisa aphinde adlulela eBellevue lapho ebophe khona abasolwa ababili. Laba basolwa abaneminyaka ewu-24 omunye ona-37 batholwe namathole ayisishagalombili eboshwe imilomo. uColonel Mbele uthe laba basolwa nabo babekwe icala lokutholakala nempahla yokwebiwa. Kuzophinde kubhekwe nokuthi abathinteki yini kwamanye amacala okwebiwa kwemfuyo eseke abikwa aphenywa amaphoyisa.  