 UNDUNANKULU waseGauteng, uMnuz David Makhura uthi sibi ngokwedlulele isimo ngeCovid-19 eGauteng njengoba izibalo seziphindaphindekile kulezi zinsuku eziyisikhombisa ezedlule. Uthe isibalo sabahaqekile sikhula ngesivinini esisabekayo, nesibalo sabantu abangeniswe ezibhedlela ngenxa yaleli gciwane sinyuka ngesivinini kulamasonto ambalwa edlule. UMakhura ubekhuluma esithangamini sabezindaba mayelana nezinhlelo zalesi sifundazwe ekulweni nalolu bhubhane nokuthi mizamo mini abayenzayo ukuzama ukulinqanda. Njengamanje bawu-7 953 abantu baseGauteng asebehaqwe yileli gciwane, sekushone abawu-57. Bawu 493 okumanje bathola ukwelashwa ezibhedlela. UMakhura uthe kubasebenzi bakahulumeni abawu-172 113, u-335 wabo usuqinisekisiwe ukuthi ungenwe yileli gciwane. "Lesi sibalo sihlanganisa nabasebenzi bezempilo,"usho kanje. Uthe kubalulekile kakhulu ukwazisa abantu ngezibalo zabantu asebehaqwe yileli gciwane. Uqhube wathi kwezinye izinto asebezenzile, ukuqinisekisa ukuthi bonke abathintekayo bayakuthola ukwesekwa abakudingayo. "Senza konke sihambisana nemigomo yeWorld Health Organisation. Uma nje kukhona umsebenzi okuvela ukuthi usehaqekile, siyaqinisekisa ukuthi sibabheka bonke abantu aseke wasondelana nabo ukuze bathole ukuhlolwa ngokushesha,"kusho uMakhura. Lesi sifundazwe njengamanje sisemkhankasweni wokunikezela ngomgomo womkhuhlane ikakhulukazi kwabesifazane abakhulelwe. Nabanezifo ezingamahlala khona bayawuthola lo mjovo wokuvikela umkhuhlane ojwayelekile njengoba uMakhura ethi bakhathazekile njengoba amakhaza eseqalile ukushubisa umnkantsha okusho imikhuhlane. Uthe ngenxa yalokhu, balindele ukuth isibalo sabahaqekile siqombole kakhulu. Bangaphezu kuka7.4milion abantu bakulesi sifundazwe asebephonswe imibuzo ngaleli gciwane, kwathi abawu338 211 bahlolelwa leli gciwane. 