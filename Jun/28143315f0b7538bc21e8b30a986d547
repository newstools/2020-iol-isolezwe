Isolezwe ngeSonto libe nengxoxo ekhethekile nommeli kaZuma, uMnuz Eric Mabuza, osanda kuqokwa emuva kokuxoshwa kukaMnuz Dan Mantsha. Uthe sebefuna kushonwe khona zidudulane kubaleke exoshwayo ngoba sekukade zithibelana. UMabuza uphawula nje yingoba kulindeleke ukuthi icala lezinsolo zenkohlakalo lingene ngoLwesibili eNkantolo eNkulu eMgungundlovu. Icala likaZuma livame ukudonsa amehlo abantu abaningi ezweni abafuna ukuzwa isiphetho. Uthe akukho okutheni okuzoqhubeka enkantolo kodwa kuyoboniswana ngezinhlelo zokuqala ukuqulwa kwecala. UMabuza uthe ngeke bavume ukuthi kulokhu kudlalwa umacashelana ngoba kuyasetshenzwa. “Njengoba siya khona ngoLwesibili siyolwela khona ukuthi lihlale icala ngoba uMbuso uhlala uthi usumi ngomumo. Siyocela ukuthi okungcono ngo-Okthoba kucace ukuthi kwenzekani. Ngeke sikwazi ukuthi icala lihlehlele unyaka ozayo ngoba selilidala kakhulu, iminyaka engu-15 miningi kakhulu,’’ kusho uMabuza. UMabuza ungene ethimbeni labameli bakaZuma eliholwa wugalagala, * -Advocate Muzi Sikhakhane. Umshikashika wecala leminyaka usuke esivumelwaneni sokuthengwa kwezikhali enkampanini yaseFrance iThales eyayaziwa ngeThint kudala. Kuthiwa uZuma wathola amaqatha omngenandlini ngesikhathi kuthengwa izikhali. Kuhamba kuze kuthinteke negama likaMnuz Schabir Shaik, owayengumeluleki kaZuma wezezimali owagcina egwetshwe iminyaka engu-15 ngecala lenkohlakalo. UShaik akabange esasiqeda isigwebo sakhe ngaphakathi wakhishwa ngoshwele ekhala ngokuthi uxinwe wukugula. Icala likaZuma lahoxiswa kudala kodwa labuya lavuka ngo-2018 ngesikhathi obeyinhloko yezokushushisa * -Advocate Shaun Abrahams ememezela ukuthi uZuma kufanele ayophendula emajajini ngezinsolo zenkohlakalo abhekene nazo. UMabuza uthe bona sebemi ngomumo ukuyovikela ikhasimende labo. Ubezwakala egcwele okukhulu ukuzethemba ethi uZuma ubelokhu esolwa ngokudlala umacashelana kodwa uma esethi uselungile sekubikwa imbiba nebuzi. UZuma uke wacashunwa ethi akukho lutho alwenza yena kodwa ubona kunabathile abazama ukumakhela uzungu bengcolisa negama lakhe ngenxa yezimpi zezepolitiki ezisukela kudala.