I-ANC isidonse amalungu ayo ngendlebe ngobudedengu bokusebenzisa izinkundla zokuxhumana ukwehlisa isithunzi sale nhlangano. Lokhu kulandela umbhalo ongumbono kaMnuz Mzwandile Masina oyimeya yase-Ekurhuleni nosihlalo wale nhlangano kule ndawo, awubhale kuTwitter ongehlanga kahle kule nhlangano. Kulo mbhalo uMasina uzwakalise ukuhambisana kwakhe nombono kaMnuz Julius Malema ongumholi we-EFF, wokuthi kuzomele kusabalaliswe izimboni kuleli ukuze kuhlomule iningi labantu kuleli. UMasina ucashunwe ethi engakufela akushoyo ngoba akesabi muntu. NgokukaMasina, i-ANC ivikela kakhulu abamhlophe kwezomnotho kuleli, okwenza iningi labantu okungabamnyama, basalele emuva kwezomnotho. “Imibono yami ibalulekile kunokuthi icindezelwe abamhlophe,” ucashunwe esho kanje uMasina. Uphinde wacashunwa ethi neqembu eliphikisayo iDA angalijoyina, alaxaze ngisho isikhundla sakhe sokuba yimeya nokuba yilungu le-ANC ukuze akwazi ukubeka imibono yakhe ngokukhululeka. UMasina akatholakalanga ukuba aphawule ngalokhu. Obambe ucingo lwakhe uthe i-ANC isikhiphe isitatimende ngalokhu, akukho okunye asengaphinde akuphawule. Okhulumela i-ANC kuzwelonke, uMnuz Mwandile Mabe, uthe akusetshenziswe isitatimende esikhishwe yile nhlangano muva nje. Ngokwalesi sitatimende, amalungu ale nhlangano nobuholi bayo, kumele baqaphele ukuthi yini okumele ivele ezinkundleni zokuxhumana. “Nakuba imibono ayibekile kungeyakhe, iyabadida abalandeli namalungu e-ANC ukuthi kanti imeleni. Kulindeleke ukuthi abaholi be-ANC baqikelele ngaso sonke isikhathi ngokuthinta imigomo ye-ANC,” kusho isitatimende esikhishwe yile nhlangano. Umhlaziyi wezepolitiki, uMnuz Thabani Khumalo, uthe akukona okokuqala ukuthi uMasina abhale okuthandwa uyena ezinkundleni zokuxhumana. “Lokhu kukhombisa ubuqembu bokwehlukana ngaphakathi kwi-ANC. Ngenxa yalokho kukhona asebethole ithuba lokusebenzisa izinkundla zokuxhumana ukubukela phansi abanye nenhlangano, bebe befuna ukufeza izinhloso zabo,” kusho uKhumalo. Uthe uma kusaqhubeka ukuba khona amaqembu qembu kule nhlangano, kusazoqhubeka ukweyisana, ukubukelana phansi kuyona ngokusebenzisa izinkundla zokuxhumana. “Amalungu ale nhlangano asethole ithuluzi eliwasebenzelayo eliyizinkundla zokuxhumana ukucekelana phansi emva kokuthi ebonile ukuthi ukuyisana ezinkantolo sengathi kuyawabambezela uma kukhona angakuthandi okwenzeka ngaphakathi kuyona,” usho kanje uKhumalo. Kuzokhumbuleka ukuthi uMasina akuyena owokuqala kwi-ANC ukuphahluka ngemibono yakhe. Omunye uzakwabo uMnuz Tito Mboweni onguNgqongqoshe wezeziMali naye uke wabhala ezinkundleni zokuxhumana mayelana nokuzizwa kwakhe eklinyekile engakwazi ukubeka imibono yakhe ngokukhululeka.