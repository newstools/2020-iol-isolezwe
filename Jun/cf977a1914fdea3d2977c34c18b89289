UGWETSHWE odilikajele ababili umlisa onemiyaka engu-25 emuva kokulahlwa yicala lokudwengula izingane ezimbili zamantombazane maqede wazunywa wubuthongo endaweni yesigameko. Le ndoda, eyaziwayo ngabagilwa, yanukubeza ingane eneminyaka engu-9 neneyi-11.Â  Igwetshwe le minyaka ibhadla ejele yiNkantolo eNkulu yaseNorth West namhlanje. Yaboshwa emzini wakubo emuva kwamahora ambalwa idlwengule lezi zingane. NgoJanuwari 2018, amantombazane amabili asendaweni yaseMaphoitsile, eTaung, ayelibhekisa kubo kade esemcimbini womndeni ntambama ngesikhathi uhlangana nale ndoda. UBrigadier Sabata Mokgwabone okhulumela amaphoyisa aseNorth West, uthe le ndoda yathatha izingane yaziyisa edlelweni lapho yafike yazidlwengula khona. "Yabe seyilala emuva kokuzinukubeza. Ngesikhathi isazumekile, izingane zaphunyuka zabaleka, zafika ekhaya zabikela abazali bazo ngosekuzehlele. Abazali bazithatha baziphuthumisa emtholampilo lapho kwafike kwaqinisekiswa khona ukuthi izingane zidlwenguliwe, kwase kubizwa amaphoyisa". "Njengoba indoda yayaziwa yizingane ngoba bahlala endaweni eyodwa, amaphoyisa abe esenikela ekhaya layo lapho ayifica khona." Le ndoda beyigcinwe esitokisini selokhu yaboshwa futhi igwetshwe odilikajele ababili yiNkantolo yeMantshi yaseTaung. Kuvelile enkantolo ukuthi bekungekhona okokuqala le ndoda igwetshwa njengoba yake yaboshelwa ukushushumbisa izidakamizwa nokushaya. 