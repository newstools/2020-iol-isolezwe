EMVA komzukuzuku wenkulumompikiswano phakathi kweJaji uDayha Pillay nommeli kaMnuz Jacob Zuma, uSenior Council Muzi Sikhakhane eNkantolo eNkulu eMgungundluvu, icala likaZuma ligcine lihlehliselwe uSepthemba 8, okulindeleke ukuthi kube wusuku okuyomenyezelwa ngalo usuku lokuqala kwecala likaZuma. UZuma ubevele kule nkantolo ngenxa yokusoleka kwakhe ngamacala enkohlakalo, ukukhwabanisa nokushintshisana ngemali. La macala asukela ezinsolweni zokufumbathiswa kukaZuma ngoR500 000 yinkampani yase France, iThales eyakha izikhali. Kusolwa ukuthi ukufumbathiswa kukaZuma kwenziwa ngokusebenzisa owayengumeluleki wakhe wezimali ngaleso sikhathi, uMnuz Schabir Shaik. Kusolwa ukuthi le nkampani yayizicubuzela amagabade kuZuma ngoba ifuna ukuthi kube yiyo ethola ithenda lokudayiselana ngezikhali nelakuleli. IThales yona ibimelwe ummeli, u-Advocate Barry Roux kuleli cala. Phezu kokuthi kugcine ngokuthi leli cala libuyele enkantolo ngoSepthemba, abameli bakaZuma bebelindele ukuthi leli cala liqale ukuqulwa ngo-Okthoba, uMbuso wona ubuphakamise ukuthi liqale ngonyaka ozayo. â€œKungiphatha kabi ukuthi uMbuso ulokhu ushintshashintsha ngaleli cala. Thina asikhokhelwa njengoba siza kuleli cala ngenxa yokuthi esimmele uhola impesheni. Sifuna kwenzeke ubulungiswa nje kuphela," kusho uSikhakhane. Ube esephakamisa ukuthi uMbuso ulichithe leli cala lingabe lisaqhubeka. UJaji Pillay uthe akulula ukuthi lokho kwenzeke ngoba kusekhona eminye imininingwane okusamele itholakale ngaleli cala. UJaji Pillay uyalele uZuma ukuthi angabi yingxenye yecala ngoSepthemba ngenxa yeCovid-19, kwazise usekhulile. Kafushane ngomlando wecala likaZuma: - UZuma waqala ukuvela enkantolo ngecala lenkohlakalo ngoJuni 2005. - Ngo-2009 owayeyiNhloko eNational Prosecuting Authoruty u-Advocate Mkotedi Mpshe, walisula icala likaZuma ohlwini lwamacala okumele aqhubeke. - Ngo Mashi 2018, u-Advocate Shaun Abrahams, waphinde wawavusa amacala kaZuma. - Kuthe ngo-Ephreli 2018, uZuma waphinda wavela enkantolo emva kokubuyiswa kwamacala akhe. 