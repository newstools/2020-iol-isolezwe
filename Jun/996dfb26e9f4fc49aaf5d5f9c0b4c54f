KUZOKWANDISWA izindawo zokufundisa abantwana abasebancane ngobungozi bokuya ocansini nasezindaweni ezisemakhaya. Usho kanje uNgqongqoshe wezokuThuthukiswa koMphakathi KwaZulu-Natal, uNksz Nonhlanhla Khoza. Lokhu kulandela ukusabalala kwe-video yezingane ezisencane ezinkundleni zokuxhumana zizitika ngocansi. Lezi zingane okungabafana ababili nentombazane eyodwa, iminyaka yabo isukela kweyisithupha kuya kweyishumi. “Lesi kube yisenzo esibi kakhulu njengoba senzeke esikhathini kuqalwe umkhankaso wesonto elilodwa wokuvikela abantwana,” kusho uNksz Khoza. Uthe ngendlela obekwenzeka ngayo kule video, kukhombisa ukuthi ukhona umuntu omdala obekujabulela obekwenziwa yizingane, futhi okunguyena obeyiqopha. Ngokusho kwakhe, abazali kumele babe neqhaza elikhulu abalibambayo ekuvikeleni izingane zabo. Ukhale kakhulu ngengane yentombazana ethinteka kulo mkhuba, wathi ikusasa layo libukeka lifiphele unomphelo ngenxa yokubandakanyeka kwayo kulesi senzo, ngokuthi uma isikhulile sizoyihlukumeza kakhulu. Uthe njengamanje umnyango wakhe usemkhankasweni wokuthi emakhaya korondo, kuvulwe izindawo ezizoba yizinkulisa ezizofundisa abantwana ngendlela okumele baziphathe ngayo. Nalezo ezikhona uthe unxusa zibhaliswe ngokusemthethweni ukuze kubelula ukusebenzisana kwazo nomnyango wakhe. Uthe lokho kuzoqinisa umkhankaso wabo othi akungasali neyodwa ozozithola esehlukunyezwayo noma yingaluphi uhlobo. Umqondisi weTeddy Bear Clinic uDkt Shaheda Omar, uthe ziningi izigameko ababhekana nazo zezingane ezihlukumezeke ngokocansi. Uthe iningi lazo elineminyaka eyisithupha kuya kweyishumi nambili. “Ngokujwayelekile izingane zenza le mikhuba esithe zizodwa kugcine sekuba yinto eziyijwayelayo. Kudingeka abazali bahlale nazo izingane zabo bazifundise ngezitho zomzimba nokuthi zisebenza kanjani,” kusho uDkt Omar.