Izolo ekhuluma neSolezwe uthe isimo sasekhaya sesisimbi kakhulu, udinga usizo. “Indlu inekamelo elilodwa, ngihlala nezingane eziyisikhombisa, indodakazi yami nabazukulu. Kunzima kakhulu ngoba akekho umuntu osebenzayo. Ngidinga usizo lwendlu nokudla,” kusho uNkk Biyela ezikhalela. Umzukulu wakhe uNksz Ntombifuthi Gumede, uthe impilo kagogo ibuthakathaka kakhulu. “Ugogo uhamba ngamadolo uma eya endlini encane ngoba ingaphandle. Akakwazi ukuhamba ngesihlalo esinamasondo egcekeni ngoma alimile kahle. Usisebenzisa uma ehamba eyothola usizo lodokotela kanti kumele aqashe imoto ngoba akakwazi ukuzihambela. Impesheni yakhe yonke iphelela ekuzilapheni,” kusho uNksz Gumede. Isihlalo esinamasondo wasinikelelwa ngabenhlangano engenzi nzuzo iNokusa Support For Disabled People. Usihlalo wayo uMnuz Menzi Nxumalo, uthe babonile ukuthi ugogo udinga usizo oludlulele kolwesihlalo esinamasondo. “Siyafisa ukuba alekelelwe ngekhaya elizoba nendlu yangasese endlini, akwazi nokuhamba ngesihlalo sakhe,” kusho uNxumalo. Uma lina, akakwazi nokuphuma endlini. Lokhu kusho ukuthi konke ukwenza endlini enekamelo elilodwa, ahlala kulo nomndeni.