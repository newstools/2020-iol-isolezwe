BEZIYOLEKELELA  esitolo izingane zasemzini owodwa ezishone kungqongqa indlu ebezivaleleke kuyo, eMthebeni eNdwedwe ngeSonto emini. Kulesi sigameko kushone nomnikazi wesitolo oneminyaka engu-45 okuthiwa udabuka eSri Lanka obedume endaweni ngelikaVJ (elingatholakalanga igama lakhe), nendodana yengoduso yakhe uThabiso Dlamini (16). Kushone nezingane ezintathu zakwaMfeka uSiphesihle (16), Ndumiso (14) noSibusiso (13) okuthiwa bebefunda ezikoleni ezehlukene okuyiLihlithemba Technical High, Sisebenzile High naseCottonlands Primary  eNdwedwe. Ingoduso kaVJ, uNksz Thandiwe Mkhwanazi, ibihlala nomufi nezingane zabo ezintathu kulo muzi obunesitolo, nendodana yakhe uThabiso ithe: “Bengiye esontweni nezingane ezincane. KwaMfeka wumuzi engafikela kuwo ngawujwayela kakhulu kangangoba izingane zakhona ezishonile bengizithatha njengezami. Bezihlezi zisivakashela zisilekelele nasesitolo nesoka lami kanti enye beyibuye ingisize ingigadele izingane. Angiyazi imbangela yomlilo ngoba bengingekho, sonke sishaqekile,” kusho uNksz Mkhwanazi. Uthe udabuka eMtubatuba kanti ufihle ikhanda kwaMfeka. Isolezwe lifike umndeni umatasa ulungela ukuyolungisa okuthile okuphathelene nokugcinwa kwezidumbu zabashonile. UNksz Boniwe Mfeka uthe izingane ezishonile zizalwa ngodadewabo abehlukene. Isimo besimuncu kumalungu omndeni ubuhlungu bubonakala emehlweni kangangoba ngesikhathi Isolezwe lifika, alikho ilungu lomndeni ebelilungele ukukhuluma nezintatheli ngalolu daba.  Amalungu omphakathi abengena ededelana ezokhalisa umndeni. Elinye ilungu lomphakathi elizibonele ngesikhathi kungqongqa abahlanu elingathandanga ukudalulwa, lithe yisigameko okusekude ukuthi lisikhohlwe. “Izingane bezimemeza zicela usizo umphakathi ungakwazi ukuzisiza ngoba bezivaleleke ngaphakathi. Umphakathi uzame wehluleka ukucisha umlilo obususho phezulu uzama nokugqekeza izinsimbi zomnyango,”  kusho ilungu. Lithe isitolo besiphinde sibe wumuzi wowokufika kanti indawo bekungeyakhe ngoba wayithenga. Lithe umufi  ubedayisa uphethroli, udizili nopharafini ukulekelela umphakathi, lamncoma  ngosizo abenalo emphakathini ngesitolo sakhe. IMeya kuMasipala waseNdwedwe uMnuz Nkosinathi Chili, ithe lesi sehlo sibashaqise kakhulu. “Sibonga amalungu omphakathi enze konke ezama ukusiza abebesendlini.  Siludlulisele ezinhlakeni ezifanele udaba ukuze sisize lapho singasiza khona uma umndeni udinga ukwelulekwa nangokomqondo ngalesi sehlo siwulekelele nangezinye izidingo.” Okhulumela amaphoyisa KwaZulu-Natal uColonel Thembeka Mbele uthe amaphoyisa avule idokodo lokufa kwabantu. 