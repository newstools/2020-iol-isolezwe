Mhlengi Shangase UZOKHULUMA nesizwe ngelizayo uMengameli Cyril Ramaphosa ngokuzokwenzeka  esigabeni sokuqala somvalelandlini. Lokhu kuvezwe nguNgqongqoshe ehhovisi likaMengameli, uMnuz Jackson Mthembu, izolo othe kuzohlangana umkhandlu oluleka uRamaphosa ngezithinta igciwane bese umengameli esekhuluma nesizwe ngokuzokwenzeka. UMthembu, obekhuluma esithangamini nabezindaba emuva komhlangano weKhabhinethi, uthe bakhathazkeile ngokuthi abanye abantu sebeziphatha sengathi igciwane iCorona kalisekho. “Yingakho uRamaphosa ezokhuluma nesizwe ngezithinta igciwane. IKhabhinethi ikhathazekile ukuthi kukhona abantu abaziphatha noma yikanjani ekubeni igciwane lisekhona. Abantu kumele bazigweme izindawo ezigcwalayo, bagqoke izifonyo, bageze izandla futhi baqhelelane.” Bawu-19 585 abantu asebebulawe yigciwane, bawu-660 185 asebeluleme. UMthembu uvikele isinqumo sikahulumeni ngokumiswa komhlomulo obusiza abasebenzi abakhahlanyezwe yileli gciwane iTemporary Employer/Employee Relief Scheme (Ters). “Ukukhokhelwa kwabasebenzi lo mhlomulo kwakuzogcina ngokuthi kuphele. Kwakubekelwe isikhathi, kwakungeyona into yaphakade. Asigudlukile kokwashiwo nguRamaphosa ngalo mhlomulo ngoba ukhona umnqamulajuqu owawubekiwe.” Izinyunyana zabasebenzi nabaqashi zifuna  ikhokhwe kuze kube sekupheleni kwale nyanga phezu kokuba kwakuhlelwe ukuthi kumiswe ukukhokhwa kwayo ngoSepthemba. IKhabhinethi igxeke nokubulawa kwamaphoyisa yathi asuke esebenza kanzima ukuvikela umphakathi. UMthembu ukugxekile ukubulawa kwabantu abayisishiyagalombili abaneminyaka ephakathi kuka-30 no-40 eGugulethu, eKapa, kuleli sonto. IKhabhinethi ifisele okuhle kodwa abafundi baka-matric abaqale izivivinyo zabo izolo.