Mbali Khanyile ABEZEMVELO Wildlife baxwayisa abantu baseRichards Bay ngengwenya osekuphele izinsuku icashe edamini eliseduze kwendawo yokungcebeleka. Ingwenya okubikwa ukuthi icashe eduzane kwendawo okugcinwa kuyo izikebhe ezisetshenziswa ngabantu abasuke bengcebeleke eRichards Bay Small Harbour,  kuthiwa ibonakale ngoLwesine  olwedlule ekuseni ngabo 9 ithamele eduze kwendawo yobumnandi iCubana. Amaphoyisa ahlabe umkhosi abiza ithimba leZeMvelo Wildlife neleSPCA.  Kuthiwa ingwenya ivele yanyamalala yangabe isabonakala ukuthi icashe kuphi nedamu. Okhulumela eZeMvelo Wildlife, uMnuz Musa Mntambo, uthe namanje ayikatholwa kodwa basebenza ngokuzikhandla ukuthi itholakale ngoba impilo yabantu isengcupheni. “Siphuthume endaweni okubonakale kuyo ingwenya ngemva kokuthintwa ngamaphoyisa ngoLwesine. Ithimba libe selicupha unoxhaka wokuyibamba ngenxa yokuthi ibingasabonakali ukuthi icashe kuphi. Ngeshwa ayikabambeki,” kusho uMntambo. Uthe abantu kumele baqaphele futhi bangasondeli endaweni okubekwe kuyo izexwayiso ngenhloso yokuqikelela ukuthi abantu abasondeli kuyo. UNkk  Shelly Prinsloo weSPCA ,  uthe abantu kumele behlise amaphaphu ngoba akuyona into engabathusa ukubonakala kwengwenya ngoba kuhlezi kwenzeka ukuthi ziqhamuke. “ Kujwayelekile ukufika kwezingwenya kuleli damu ngakho-ke abantu mabangabi novalo. Okumele bakwenze wukuqikelela ukuthi bayaqhela njengoba isibonakele ingwenya,” kusho uNkk Prinsloo.