SABELO NSELE LIBHOBOKE okokuqala ilungu lesigungu esiphezulu se-ANC uDkt Zweli Mkhize ngokwenzeka mhlazane linqatshelwa ukuba yingxenye yomhlangano wokukhetha ubuholi be-ANC eminyakeni emithathu eyedlule. Ngesikhathi i-ANC ibheke engqungqutheleni eyakhetha uMnuz Cyril Ramaphosa njengomengameli, uMkhize wanqatshelwa ukuba yingxenye yomhlangano egatsheni lakhe iWillowfontein, lapho okwakuzophakanyiswa amagama ababezoncintisana ezikhundleni ezehlukene engqungqutheleni. UMkhize ungomunye wababegaqele isikhundla sokuhola i-ANC, ngaleso sikhathi wayengumgcinimafa we-ANC. Izolo uMkhize utshele amalungu e-ANC abehambele isifundo ngempilo kaMnuz Oliver Tambo, owayengumengameli we-ANC, ukuthi washaqeka efika emhlanganweni etshelwa ukuthi ngeke avunyelwe ukungena. “Ngathi ngiyachaza ukuthi ngikhokhe oR100 abathathu, ubulungu bami buyoze budinge ukuvuselelwa ngo-2028, kwathiwa siyakuzwa lokho kodwa ngeke ungene la. Ngazama ukufaka isikhalo ngaze ngaya ngisho eLuthuli House (ekomkhulu le-ANC) kepha ngangasizakala. Kwahlula noma sengichaza ukuthi kade ngaba yilungu laleli gatsha, ngibatshela ukuthi yimi owaba ngusihlalo wokuqala walo. Bavele bangitshela ukuthi kwakuyizikhathi zethu lezo.” Kulesi sifundo ebesesiMbali, uthe umkhuba wokunqatshelwa kwamalungu e-ANC ukuba yingxenye yemihlangano kufanele uqedwe njengoba kunemizamo yokuvuselelwa kabusha kwe-ANC. “Le nto yokuthi kube nohlu lukanobhala olunabantu okufanele bavunyelwe ukungena emhlanganweni, kufanele iqedwe. Kufanele kuqedwe nento yokuhlukana kwi-ANC. Kufanele kuvunyelwe abantu ukuthi babe nezwi ekukhethweni kwabaholi.” UMkhize uncome igalelo likaTambo, ongumengameli owahlala isikhathi eside ehola i-ANC. UMkhize uthe abaholi be-ANC kufanele bahambe ezinyathelweni zikaTambo onconywa kakhulu ngokugcina le nhlangano ibumbene ngesikhathi kuliwa nobandlululo. Uthe ukwehluleka kobuholi bukamasipala waseMsunduzi ukugcina idolobha lihlanzekile kuwukubuyisela emuva lokho okwalwelwa wuTambo. “Ukungcola okusedolobheni kukhombisa ukuziyekelela kubuholi obuphethe. Ubuholi buyekelela abantu okufanele ngabe bayanakekelwa.”