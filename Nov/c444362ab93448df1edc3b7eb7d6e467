UKUBULAWA  komsebenzi obebhekele uphiko lwengqalasizinda nokunakekelwa kwayo eCoastal TVET College, KwaMakhutha kunamathuba amaningi okuthi kuhlangene namathenda. Lokhu kushiwo nguNgqongqoshe woMnyango wezeMfundo ePhakeme kuleli uDkt Blade Nzimande, izolo ngesikhathi eyohlanganisa amakhanda nomndeni kaMnuz Lindinkosi Mazibuko (40),  odutshulwe wabulawa esendaweni yokupaka izimoto kuleli kolishi ngoLwesihlanu. UMazibuko udutshulwa nje, kusaphele isonto kudutshulwe kwabulawa uMnuz Smanga Zulu, owayesesigungwini esimele izitshudeni ekolishi kodwa engasafundi khona. UNzimande uthe kuyacaca ukuthi abenza lo mkhuba ngabantu abafuna ukuphendula ikolishi isidleke sokudliwa kwemali. “Sekunesikhathi zikhona izinkinga kuleli kolishi. Kwenzeka lokhu nje ngisezinhlelweni zokuthi ngithathe isinqumo engizosimemezela ngekolishi. Nakuba kungakaziwa ukuthi iyini imbangela yokubulawa kukaMazibuko nginesiqiniseko sokuthi ukubulawa kwakhe kuhlangene nodaba lwamathenda,” kusho uNzimande. Uqhube wathi abantu abenze lo mkhuba kumele baboshwe nakuba kungeke kusawubuyisa umphefumulo kodwa kumele bajeziswe ukuze umndeni uthobeke amanxeba. “Awukwazi ukulokhu ubulala abantu ngoba ufuna ukufeza izihloso zakho ezimbi,” kusho yena. Uthe usekhulumile noNgqongqoshe wamaPhoyisa uMnuz Bheki Cele ngodaba. UMazibuko udutshulwe esemotweni yakhe endaweni yokupaka izimoto, kuleli kolishi  ekuseni ngoLwesihlanu. UNkk Sne Zuma okhulumela ikolishi uthe abasebenzi nezitshudeni basathukile kodwa umsebenzi wekolishi uzoqhubeka njengokujwayelekile namhlanje. “Okwenzeke kuleli kolishi yinto engajwayelekile futhi ethusayo. Sithukile kodwa asikwazi ukumisa amakilasi ngoba kuyabhalwa. Ezokuphepha zizoqiniswa kakhulu. Kuhlelwe ukuthi kube nabeluleki bezengqondo abazosiza abasebenzi. Siyethemba ukuthi umthetho uzothatha indawo yawo ukuze kuboshwe abenzi bobubi, ” kusho uNkk Zuma UCol Thembeka Mbele okhulumela amaphoyisa KwaZulu-Natal, uthe  kuvulwe icala lokubulala futhi liphenywa ngamaphoyisa aKwaMakhutha.  Isithombe: Sithunyelwe