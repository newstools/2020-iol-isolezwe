UMNYANGO wezokuHlunyeleliswa kweziMilo KwaZulu-Natal ugcine usikhululele ezandleni zomndeni waso isidumbu sosana olwatetwa ngunina selufile. Okhulumela umnyango, uMnuz Thulani Mdluli,  uvumile ukuthi unina wosana, uNksz Sindiswa Jama, wayegcinwe ejele eWestville ngo-Okthoba 13. Isidumbu sidluliselwe emndenini wosana ngoLwesibili ukuze usingcwabe. “Wayeboshelwe icala lokususa udlame emphakathini. Ngenkathi amukelwa ejele, kwenziwa yonke imigudu efanele yokwamukelwa kweziboshwa, kwatholakala nokuthi uzithwele,” kusho uMdluli. Ngo-Okthoba 18 uNksz Jama wakhala ngokusikwa okwaphoqa ukuthi aphuthunyiswe esibhedlela sejele esabe sesimdlulisela eKing Edward VIII. “Wateta ingane isishonile. Kayiphumelelanga imizamo yokuxhumana nomndeni wakhe. Ngosuku olulandelayo, watholakala umndeni owakhombisa ukuthi ngeke ukwazi ukuzingcwabela ingane kwabe sekuqalwa uhlelo lokuthi ingcwatshwe uhulumeni,” kusho uMdluli. Uthe ngoMsombuluko olwedlule umndeni ucele ukuzithwalela izindleko zokungcwaba usana, wabe usunikwa isidumbu salo ngoLwesibili. UNksz Jama kuthiwa walaliswa phansi ngesisu ngenkathi eboshwa embhikishweni onodlane owawusemijondolo esemgwaqweni uQuarry, eClare Estate, eThekwini, ngo-Okthoba 12. Ubenezinyanga eziyisikhombisa ezithwele. Ngakusasa wavela eNkantolo yeMantshi eThekwini nabanye abawu-19 base beyogcinwa ejele eWestville. Babuyele enkantolo ngoLwesibili emasontweni amabili edlule, bakhululwa ngebheyili ephakathi kukaR500 noR1 500 ngokususa udlame emphakathini, icala lahlehliselwa uDisemba 8. UNksz Jama wayengekho enkantolo kuvela abanye, iMantshi u-Armu Vanitha yathi usesibhedlela. Yathi wateta usana selushonile ngenkathi eboshiwe. Umndeni kayise wengane, uMnuz Mthobisi Gumede, (25) uthe ngoMsombuluko olwedlule kufike uyise kaNksz Jama esibhedlela wafike wengamela yonke into. 