ODWA  MKENTANE, ESHLIN VEDAN noKHULEKANI MASEKO OWAYENGUMDLALI wasemuva weBafana Bafana neMamelodi Sundows u-Anele Ngcongca ubehlela umcimbi wokugubha usuku lokuzalwa lukanina oneminyaka engu-65 ngoDisemba 16. Lo mdlali (33), waseGugulethu kuthiwa ubesendleleni eya kohlangana nabeqembu lakhe AmaZulu FC, eThekwini njengoba ngoLwesihlanu esayine inkontileka yonyaka nabo. Umzala wakhe uNksz Ntombizodwa Magadlela, utshele iphephandaba elinguzwakwabo weSolezwe,  iCape Times ukuthi baze bathola ngo-8 ekuseni izolo ngokushona kwakhe. “Elinye lamaphoyisa abesendaweni yesigameko lishayele ucingo ilungu lomndeni lilazisa ngengozi. Ngesikhathi bengitshela, angizange ngikholwe. Bengithi kudlalwa ngathi njengoba kuke kwenziwe kwabanye osaziwayo. Size sakholwa iphoyisa selishaya ngocingo luka-Anele. Ngishayele isihlobo sethu esiseThekwini ukuze siqinisekise lokhu. Bathe kunjalo. Ubehlela ukwenzela unina (Nkk Nomahomba Magadlela Ngcongca) umcimbi wokugubha iminyaka engu-65 azalwa ngoDisemba 16. Ngempelasonto besikhuluma naye nje sihlela ethi asenze amakhadi esimemo somcimbi. Ubengumuntu othulayo kodwa uma ekhona bekuzwakala. Ubehlezi exhumana nomndeni,” kusho umzala wakhe. UNgcongca uchazwe wumndeni njengomuntu obezithobile futhi eyinsika. Nguyena kuphela ingane unina abesesele nayo, abanye sebashona. UNgcongca waqala ukudlalela iqembu iFC Fortuna, wagcina esegijima eBelgium, lapho anqoba imiqhudelwano eminingi neqembu lakhe iGenk, kusukela ngo-2007. “Sishaqekike, ubeyinsika kuleli khaya. Uyena kuphela ingane esele, abanye ababili sebashona. Ubemthanda unina. Uthando lwebhola waba nalo esemncane, wayehamba kuze kube yisebusuku edlala ibhola. Uninalume wamlethela isikhangiso kufunwa abadlali bebhola. Waba ngomunye owaqokwa ngoba wayelithanda futhi ezimisele. Waqhubeka nezifundo zakhe ebe edlala nebhola. Ubehlezi emamatheka, egcwele uthando,”  kusho uNksz Magadlela. UNksz Sisanda Ngcongca ongudadewabo uthe ubenezinyanga ezimbili egcinile ekhaya ngenxa yokuzinikela emsebenzini. Uthe basalinde umbiko wamaphoyisa ngomshayeli obehamba nalo mdlali emotweni. “Asinalo ulwazi mayelana nobudlelwane babo nabehamba naye,”  kusho uNksz Ngcongca. Uthe lo mdlali ubenengane eneminyaka emibili. Omunye uzwakwabo uSiyabonga Sangweni, uthe ubekulangazelela ukudlala nalo mdlali kuMaZulu. 