LIKHIPHE isidumbu izulu ebelina umlibe eThekwini kushona owesifazane owelwe wudonga lwendlu elele lwamcindezela entathakusa  izolo emijondolo eka-V, eMlaza. Kuthiwa ukufa kukaNksz Zanele Ngcongo (36), odabuka eNgonyameni, ngaseMlaza, kubangelwe yizulu ebelina linganqamuki eThekwini eliholele ekuweni kodonga lwendlu. UNgqongqoshe wezokuBusa ngokuBambisana neziNdaba zobuHoli boMdabu KwaZulu-Natal, uMnuz Sipho Hlomuka, udlulise amazwi enduduzo emndenini wakwaNgcongo ngokushona kwelungu lawo. Uthe ukuphuma komphefumulo akubaphathi kahle futhi kabafisi kube nabantu abadlula emhlabeni ngenxa yesimo sezulu. Unxuse abantu ukuthi bahlale beqaphile njengoba izulu liqhubeka nokuba libi ezindaweni ezehlukene KwaZulu-Natal. “Ami ngomumo amathimba ethu ezinhlekelele kusona sonke isifundazwe ukubhekana nanoma yisiphi isimo abizelwa kuso. Abantu mabahlale ezindaweni eziphephile ngoba akukho muntu okumele abulawe yizikhukhula,” kusho uHlomuka. Okhulumela amaphoyisa KwaZulu-Natal, uCaptain Nqobile Gwala, uthe kuvulwe idokodo ngokufa komuntu. Uthe  entathakusa yayizolo, owesifazane uwelwe wudonga lwendlu ngenkathi elele emijondolo eka-V eMlaza. Amaphoyisa ayaqhubeka nophenyo lwawo mayelana nesehlo. UHlomuka uthe izulu eline kuso sonke isifundazwe lisize ukugcwalisa amadamu asezindaweni ezinesomiso.