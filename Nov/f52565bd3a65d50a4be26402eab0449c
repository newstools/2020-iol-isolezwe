UMENGAMELI Cyril Ramaphosa uxwayise abakuleli ukuthi bagqoke izifonyo, balandele imigomo ebekiwe yokulwa neCovid-19 okanye izoqina imigomo yomvalelandlini. URamaphosa, ekhuluma nesizwe izolo ebusuku, uthe kuzozilwa izinsuku ezinhlanu kuzilelwe ababulawe yileli gciwane kubalwa nezehlakalo zokuhlunyezwa kwabesifazane. Uthe lokhu kuzokwenzeka kusuka ngoNovemba 25 kuya kuNovemba 29. “Asixwayeni ukuthi singagadli isivuvu sesibili seCovid-19. Ngiyazi izifonyo ziyashisa njengoba kungena ihlobo kodwa kubalulekile ukuthi sizifake silandele neminye imigomo njengokuqhelelana noma siqinise imigomo, sivale nomnotho.” Uthe uma sekuziliwe kumele abantu bafake izindwangu ezimnyama ezingalweni. “Wonke umuntu kumele agqoke indwangu emnyama engalweni, noma impahla yokuzila, ukuzilela bonke abasishiyile. Sinxusa ukuba sihlonishwe lesi sikhathi,” kusho uRamaphosa. Uthe nakuba sekwehlile ukushona kwabantu nalabo abatheleleka ngegciwane kodwa kunezindawo ezibukeka zisenenkinga. “Ezinyangeni ezimbili ezidlule, kwehlile ukutheleleka kwabantu ngegciwane. Kumele siziqhenye njengesizwe ngendlela esenze ngayo, ngisho namanye amazwe asishayela ihlombe. Yize kunjalo kodwa kusenabantu abangayilandeli imithetho okwenza kube nezindawo lapho igciwane elisabalala khona ngamandla. “Izinto esizozenza ukunqanda ukubhebhetheka kwegciwane, wukusabalalisa abezempilo basabalale ezindaweni ezinabantu abaningi abahaqwe yigciwane, bahlolwe. Esikubona e-Eastern Cape kumele kube yisifundo kithi sonke ukuthi kumele siqhubeke silwe neCorona ngoba isekhona. Izibalo zabahaqekayo nabalaliswa ezibhedlela ziyanyuka kulesi sifundazwe.” Ubale nezinye izindawo athe ukhathazekile ngazo okubalwa iKapa neNorthern Cape. “Abantu baya emathaveni, emicimbini emikhulu, badanse ubusuku bonke sengathi igciwane alisekho. Leyo micimbi iyona eholela ukuba abantu bathelelane ngoba abayilandeli imigomo.” Uthe njengoba sekuyisehlobo manje, abantu abazame ukuhlangana emcimbini eyenziwa ngaphandle, bavule amawindi uma bengaphakathi kushaye umoya. URamaphosa uqinise idolo abantu bakuleli wathi basebenzisana namanye amazwe ukuba kusatshalaliswe ikhambi elizosetshenziswa ukulwa neCorona. Utshwala uthe sebuzodayiswa ngamahora ajwayelekile, sekudayiswa nangempelasonto sebuzodayiswa. Umemezele nokuthi wonke amazwe kuzovumeleka ukuba abantu bawahambele, kuzoqiniswa imithetho kwabangena kuleli. “Lokhu siyathemba kuzolekelela kwezamabhizinisi ikakhulukazi umkhakha wezokuvakasha nezokugcebeleka.”I Izolo kushone owayeyimeya yaseNelson Mandela Bay, uMnuz Mongameli Bobani othathwe yiCovid-19.