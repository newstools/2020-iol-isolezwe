SINYUKE kakhulu isibalo sabantu abangasebenzi kuleli ezinyangeni ezintathu ezedlule njengoba siku-30.8%. Lokhu kuvele izolo kukhishwa izibalo zabangasebenzi kwiQuarterly Labour Force Survey (QLFS) yiStats SA. Isibalo sabantu abangasebenzi sikhule ngo-7.5% uma kuqhathaniswa nakwikota yesibili yonyaka. Umbiko weStats SA wangoSepthemba uthe ukuphela kwemisebenzi engu-2.2 million ngenxa yegciwane iCorona, kube nomthelela omubi njengoba abantu abangasebenzi kwikota yesibili yalo nyaka bebehlezi ku-23.3%. Umbiko wayizolo uveze ukuthi: “Isibalo sabantu abaqashiwe sikhule ngo-543 000 (3.8%) uma kuqhathaniswa no-14.7 million, wekota yesibili yonyaka.” Lo mbiko uthe isibalo sabadikibele sabangasebenzi sikhule ngo-225 000 (9.1%).  Isibalo sabantu abahlezi emakhaya abangasebenzi sikhule ngo-1.1%, okungu-43.1% uma uqhathanisa nekota yesithathu yonyaka. Lo mbiko ukuvezile ukuthi ukuqashwa kwabantu kuthe ukukhula kancane kulesi sikhathi sonyaka, ikakhulukazi kwabasebenza emahhovisi ngo-242 000 (2.4%), kuthi eminye imikhakha kwakhula ngo-176 000. “Ezinkampanini ezizimele kukhule ngo-116 000  ukuqashwa kwabantu, kwathi emikhakheni yezolimo kwakhula ngo-9000,” kusho umbiko. Umbiko ukuvezile nokuthi ukuqashwa kwabantu kwandile emikhakheni eyahlukene ngaphandle kwemikhakha ethinta ugesi, abathutha indle nabezokuthutha. Umkhakha oqashe kakhulu kube owezimali (abangu-200 000),  abasebenzela umphakathi nezenhlalakale abangu-37 000, nabasebenzi basemakhaya abangu- 116 000. Imisebenzi eminingi ilahleke emafemini engu-400 000, abakhiqizi bempahla abangu-300 000, abasebenzela umphakathi nabezenhlalakahle abangu-298 000, nasemkhakheni wokwakha abangu-259 000. Umbiko weStats SA uthe abaningi abebesebenza bekungabesilisa, ngaphandle kwasemkhakheni wezenhlalakahle lapho bekukhona abesifazane abaningi. Umbiko uthe emkhakheni wokwakha, abaningi abesilisa. Umbiko uphinde waveza ukuthi abanye bebeqhubeka bethola umholo yize kunomvalelandlini.