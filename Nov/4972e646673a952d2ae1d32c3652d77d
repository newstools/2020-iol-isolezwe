IKOMITI leMfundo ePhakeme, iSayensi nobuChwepheshe lizophenya ngokusebenza kweNational Student Financial Aid Scheme (NSFAS) ngemva kokuthola izikhalo zokuthi inkohlakalo idla lubi kuyo. Izikhalo zenkohlakalo zivela kwiNational Education, Health and Allied Workers' Union (Nehawu). NgoLwesihlanu ikomiti belinomhlangano nesikhulu esiphezulu seNSFAS, uDkt Randall Carolissen, elimazise kuwo ngezinsolo zenkohlakalo nokungaphathi ngendlela ezivezwe yiNehawu. Kuvele nokuthi abasebenzi beNSFAS bathumele izitatimende ezifungelwe ezithi akulandelwa imigomo uma kuqashwa abantu. USihlalo wekomiti, uMnuz Philly Mapulane, uthe bashaqekile ukuzwa ukuthi kayilandelwa imithetho yokuqasha abantu nokuthi umuntu obeqokwe njengomlawuli ubematasa evulela abangani nezihlobo amathuba omsebenzi. Uthe umlawuli uvumile ukuthi wadlulisa amaCV abantu kwandabazabantu kodwa waphika ukuthi waba nesandla ekuqokweni kwabo. Bayisishiyagalolunye abantu okuthiwa bathola umsebenzi eNSFAS umthetho wokuqasha abantu ungalandelwe. Kubo kukhona owayefunda nomlawuli esikoleni, owayefunda nomlawuli enyuvesi, umfowabo womngani womlawuli, indodakazi yomngani womlawuli, umngani wenkosikazi yomlawuli nomshana womngani womlawuli. UMapulane uthe okubakhathaza kakhulu wukuthi umlawuli uvumile ukuthi wadlulisa amaCV kwandabazabantu. “Asikwamukeli ukuphika komlawuli ukuthi akazange abe neqhaza ekuqashweni kwabantu abathintekayo okukhona kubo abangani bakhe. Uma udlulisela amaCV kubantu obaphethe kunomyalezo ongekho sobala wokuthi kufanele kuqokwe labo bantu. Kungenzeka ukuthi awushongo ngomlomo kodwa uma umphathi ehambisa amaCV kubantu abangaphansi kwakhe kuyacaca ukuthi uthini. Ekugcineni umlawuli obebhekele ukuqashwa kwabantu,” kusho uMapulane. Uthe bafuna ukuphenya ngakho konke okwenzeka eNSFAS kusukela ekuthengweni kwama-laptop ngemva kokuqubuka kweCovid-19 kuya ezindabeni zokuphatha nokuqashwa kwabantu. “Siyayigxeka imizamo yokuqondisa ubugwegwe abasebenzi abalethe ubufakazi ePhalamende. Sifuna ukukhumbuza iNSFAS ukuthi abantu abethule ubufakazi lapha ePhalamende, bavikelekile. ngaphansi kwesigaba u-16 semithetho yasePhalamende ka-2004. Umuntu ozama ukuphazamisa umsebenzi wePhalamende ngokusabisa ofakazi uzothathelwa izinyathelo”