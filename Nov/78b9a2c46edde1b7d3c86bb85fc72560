ISIKHWAMA esixhasa izitshudeni ngemali yokufunda iNational Student Financial Aid Scheme (NSFAS), sizoqhubeka nokukhokhela imali yokudla neyezidingo zezitshudeni ezizovala sesidlulile isikhathi. UNgqongqoshe weMfundo ePhakeme neSayensi uDkt Blade Nzimande,  izolo uthe lo nyaka wehlukile kuneminye kanti ezinye izikhungo zezemfundo zizowuqeda ngoFebruwari 2021, ngakho kudingeka ukuthi izitshudeni ezikhokhelwa yiNSFAS zinikezwe imali yokudla neyezidingo ngalezo zinyanga zokufunda ezengeziwe. “Ayikho imali ebekelwe ukuthi inikezwe izitshudeni ezizofunda isikhathi esengeziwe, kodwa manje ngenxa yokuhlasela kobhubhane iCorona unyaka wokufunda uphazamisekile,” kusho uNgqongqoshe. UNzimande uthe ama-laptop ezitshudeni obekumele ziwathole kulo nyaka asezotholakala ngonyaka ozayo ngoba kube nokulibaziseka ngesikhathi kukhethwa izinkampani ezonikezwa ithenda, yokuwathenga. “Izinkampani ezinhlanu ezinikezwe ithenda zazisiwe ukuthi zithole umsebenzi ngoNovemba 5, njengamanje kusasayinwa izivumelwano zokusebenza. Siyaxolisa kakhulu ukuthi lezi zinsiza kufunda bekumele zifinyelele kwizitshudeni kulo nyaka kodwa sezizoze zifinyelele kuzo ngonyaka ozayo, bekumele kulandelwe imigomo efanele yokuqokwa kwezinkampani, “ kuchaza uNzimande. Uqhube wathi ukuhlasela kweCovid-19 kuleli kuveze ukuthi kunesidingo sokuthi kufundwe ngezobuchwepheshe wathi usazohlanganisa ithimba elizophenya ngokufunda ngezobuchwepheshe ngoba ubona sengathi sekumele kube yindlela esetshenziswayo. “ ICorona izohlale ikhona akumele ilokhu iphazamisa ukufunda, yingakho kumele sicubungule ukuthi akumele yini siqale uhlelo lokufundisangezobuchwepheshe, ngakho kumele  sizilungiselele.” Uthe izitshudeni ezifake izicelo zokuxhaswa ngemali yokufunda ngonyaka ozayo zingu-648 000, u-27% wazo ngowaKwaZulu-Natal. “Silindele ukuthi senyuke isibalo sezitshudeni ezizofaka isicelo kuNSFAS sibe ngaphezulu kuka-800 000 ngoba abazali abaningi balahlekelwe yimisebenzi ngenxa yeCovid-19,” kusho uNzimande. Uqhube wathi unyaka wokufunda ezikhungweni zemfundo ephakeme uzoqala ngoMashi ngonyaka ozayo, ngoba kuzolindwa imiphumela ka-matric ezophuma ngoFebhuwari.  “Silindele ukuthi kulo nyaka senyuke isibalo sezitshudeni ezifaka izicelo kuNSFAS sibe ngaphezulu kuka800 000 ngoba abazali abaningi balahlekelwe yimisebenzi ngenxa yeCovi-d19,”  kusho uNgqongqoshe. Ngonyaka ozayo uthe unyaka wokufunda ezikhungweni zezemfundo ephakeme uzoqala ngoMashi ngoba kuzobe kulindwe ukuthi abafundi ababhala umatric bathole imiphumela yabo ngoFebhuwari. 