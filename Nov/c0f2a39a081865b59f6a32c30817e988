MBALI KHANYILE BAKHATHAZEKILE futhi bazizwa bengaphephile abokufika kuleli abadayisa enkabeni yeTheku, nabakhala ngokuhlaselwa ngamalungu ombutho womakadebona boMkhonto weSizwe (iMKMVA ), ngeledlule eWorkshop. Inhlangano ebhekele amalungelo abokufika i-African Solidarity Network, nabadayisa emgwaqweni bahlangane eDiakonia Council of Churches izolo,  bazwakalisa ukukhathazeka ngokungangeneli ngokushesha kukaMasipala weTheku, ngemva kokushaywa nokuxoshwa kwabo lapho okusebenzela khona abokufika kuleli dolobha. UMnuz Smith Enabebholo ongusihlalo wenhlangano, uthe kuyabakhathaza ukuhlaselwa kwabo ngoba banezincwadi ezisemthethweni ezibagunyazayo ukuthi babe kuleli zwe nalezo ezibagunyaza ukuthi badayise eThekwini. “Ngifike eNingizimu Afrika ngo-1995 futhi ngihlala nomndeni wami nawo onemvume yokuhlala kuleli. Lokhu okwenzekayo kuyathusa futhi kuyinkomba yokuthi kukhona ingcosana yabantu elwa nathi ngoba singabokufika. Sinolwazi lokuthi akusibo bonke abantu abanomqondo wokusihlukumeza. Yingakho sithe asihlangane sidingide ukuthi sizomisa kanjani ngoba thina asilwi namuntu futhi sizimisele ukuxazulula izinkinga ezisikhungethe,” kuchaza u-Enabebholo. Uqhube wathi bahlela ukuhlangana noNgqongqoshe wezokuThuthukiswa koMnotho, ezokuVakasha neMvelo KwaZulu-Natal uNkk Nomusa Dube-Ncube, owoMnyango wezokuThutha, ezokuPhepha nokuXhumana koMphakathi esifundazweni uMnuz Bheki Ntuli noNgqongqoshe wamaPhoyisa kuleli uMnuz Bheki Cele ngenhloso yokuthola indlela abangalekelelwa ngayo kulesi simo sokuhlukunyezwa. Kubikwa ukuthi abalelwa ku-300 amatafula okudayisa aseWorkshop, aphazamisekile ngemva kwemashi yangesonto eledlule. Kuthiwa asenabantu bakuleli abawasebenzisayo nokuthiwa asetshenziswa ababalelwa ku-20. UNksz Nonkonzo Bikitsha  (29) ohlala eMayville uthe sekuphele iminyaka emithathu  enetafula adayisa kulo eWorkshop, uveze ukunengeka ngendlela acwaswe ngayo ngesonto eledlule etshelwa ukuthi akahambe ngoba uzwana nomlisa waseMozambique. “Mina nginetafula engilikhokhelayo kumasipala kodwa ngixoshiwe ngesizathu sokuthi nginobudlelwane nowokufika. Kwale sengichaza ukuthi itafula ngelami futhi angidayisi nomuntu abacabanga ukuthi ngidayisa naye. Kunalokho ngakhonjwa indlelakwathiwa angihambe,” kusho uNksz Bikitsha. Uqhube wathi isimo sinzima njengoba agcina ukusebenza ngesonto eledlule ngoLwesibili amiswa ngalo. Uthe kume yonke into empilweni yakhe njengoba ephila ngalo itafula adayisa kulo. Ethintwa uMnuz Zibuse Cele weMKMVA  mayelana nabesifazane ababili abakhale ngokucwaswa ngoba bethandana nabesilisa bangaphandle nabaxoshiwe ngeledlule ematafuleni abadayisa kuwo uthe: “Ngike ngezwa ngosisi obezenza umuntu onetafula kodwa kwagcina kutholakele ukuthi umnikazi walo ngowesilisa wezwe elingaphandle. Lowo sisi okhalayo kuzomele aveze amaphepha amgunyaza ukuthi abenetafula,” kusho uCele. Eqhuba uthe imashi isazoqhubeka njengoba behlela ukungenelela ezinkingeni zabashayeli bamaloli bakuleli nabakhala ngokuthathelwa imisebenzi yabo ngabokufika. Okhulumela uMasipala weTheku uMnuz Msawakhe Mayisela, uthe idolobha ngelabo bonke abantu abahlala kulo. yingakho liyikhaya lazo zonke izizwe. “ITheku liyaqinisekisa ukuthi nabokufika bayanikwa ithuba lokuziphilisa njengabo bonke abantu.  Ngemva kwemibiko yokuhlukumezeka kwabo ngenkathi kugasela abazibiza ngamalungu eMK, imeya yedolobha uMnuz Mxolisi Kaunda ikubeke kwacaca ukuthi bazothathelwa izinyathelo abantu abenza okuphambene nomthetho. Akusilo iqiniso ukuthi umasipala awubanakile abokufikanjengoba simatasa nezinhlelo zokulungisa isimo,” kubeka uMayisela