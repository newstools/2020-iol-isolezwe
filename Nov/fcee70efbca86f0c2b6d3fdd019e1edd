ABAHLELI bemicimbi yobumnandi KwaZulu-Natal kuzomele bakhombise umkhandlu weCovid-19 wesifundazwe, amasu abanawo okunqanda ukusabalala kweCorona ngaphambi kokuthi bathole imvume yokwenza lowo mncimbi. UNgqongqoshe wezeMpilo KwaZulu-Natal, uNkk Nomagugu Simelane-Zulu, uthe isifundazwe sizama konke ukuthi sivikele ukuqubuka kwegciwane okwesibili. Usho lokhu izolo esithangamini sabezindaba esihlelwe uNdunankulu wesifundazwe, uMnuz Sihle Zikalala, lapho bebezochaza ngesimo sokusabalala kweCorona namasu okulungiselela ukuqubuka okwesibili kwegciwane. “Sekuvelile ukuthi imicimbi iholela ekutheni kutheleleke abantu abaningi ngesikhathi esisodwa. Lokhu kudalwa ukuthi abantu uma besemicimbini yokuzijabulisa abazifaki izifonyo. Uma bezifakile zimboza umlomo kuphela kanti isifonyo kumele sivale umlomo nekhala, futhi abaqhelelani. Uma bebuzwa bathi akuyona into elula ukuthi uma usendaweni yokuphuza ulokhu uphuza ubuye ubuyisele isifonyo. Kuyiqiniso ukuthi kuthanda ukuphazamisa kodwa iqiniso ukuthi indlela okumele siziphathe ngayo ishintshile. Ukushintsha kwenza ukuthi senze izinto ngendlela ebesingazenzi ngayo phambilini,” kusho ungqongqoshe. UZikalala uthe sinyukile isibalo sabahaqwa yileli gciwane emasontweni amathathu esifundazweni kanti uma kuqhathaniswa namasonto amabili edlule isibalo sabahaqekile senyuke ngo-30%. “ITheku yilo elinabantu abaningi abahaqwe yigciwane. Izibalo zenza uhhafu wezibalo sabahaqekile ngesonto. Isifunda esinabantu abashona kakhulu iTheku namaJuba. Nakuba izibalo zenyuka isonto nesonto kodwa asikakafiki isivunguvungu sesibili. Isimo sisiqaphile uma kwenzeka sifika sinawo amasu okubhekana naso,” kusho uZikalala. Uthe izinkontileka zabasebenzi abebeqashelwe ukusiza mayelana negciwane zeluliwe, zizophela ngoMashi. “Imibhede yokulalisa abanegciwane ebekwe ezindaweni ezihlelelwe ukuba yizibhedlela zesikhashana izosetshenziswa uma kunesidingo,” kusho undunankulu. Mayelana nodaba lwamaloli athutha impahla, uthe uhlangane nezinhlangano zabashayeli bamaloli bavumelana ukuthi ngeke kusaba khona ukuphazanyiswa kwawo kulesi sifundazwe. “Abashayeli bamaloli bakhala ngokuthi abaqashi, baqasha kakhulu abantu bangaphandle, bashiye abakuleli. Isikhalo sabo siyezwakala kodwa akukho ukuthi sekumele avinjwe amaloli noma ashiswe. Siwuhulumeni sizolubheka udaba lokuthi kuchitshiyelwe umthetho olawula ukuqashwa kwabantu bangaphandle ngoba kuthiwa banamakhono angekho kuleli. Siyazi ukuthi kunabaqashi abawusebenzisa ngendlela okungeyona lo mthetho. Sizoqinisekisa ukuthi kunamaphoyisa azohlola ukuthi abashayeli bamaloli abanezimvume zokuba kuleli, ngezokusebenza kuleli nezincwadi zabo zokushayela zisesimeni esikahle. Ababandakanyeka ezigamekweni zokushiswa kwamaloli bazobhekana nomthetho,”  kusho yena  