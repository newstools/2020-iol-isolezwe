SABELO NSELE ZIZOKUBA noKhisimusi omnyama izisebenzi zikahulumeni KwaZulu-Natal njengoba imiholo yazo izoncishiswa ngoR5.4billion. Lokhu kudalulwe nguNgqongqoshe wezeziMali esifundazweni uNkk Nomusa Dube-Ncube, othule ukuhlelwa kabusha kwesabelomali sesifundazwe izolo esiShayamthetho. Lokhu kuncishiswa kwemiholo kuyingxenye yemizamo kahulumeni kazwelonke yokunciphisa imali eholelwa abasebenzi bakahulumeni eyamenyezelwa nguNgqongqoshe wezeziMali, uMnuz Tito Mboweni, ngenyanga eyedlule. UMboweni wamemezela ukuthi kuzoncishiswa imiholo yezikhulu eziphezulu zikahulumeni, bese iphinde ingakhushulwa imiholo yezisebenzi zikahulumeni eminyakeni emithathu ezayo. Izoncishiswa ngoR25.3billion imiholo yezinkulungwane zezisebenzi zikahulumeni bezifundazwe ezahlukene. UNkk Dube-Ncube uthe ngabasebenzi basesiShayamthetho kuphela abazosinda kulokhu kuncishiswa kwemiholo njengoba bona bezonyuselwa imiholo ngo- 6.5% kulo nyaka wezimali. Ethula ukuhlelwa kabusha kwesabelomali sesifundazwe, uNkk Dube-Ncube uveze ukuthi isifundazwe siphinde sathinteka ngenxa yesinqumo sikahulumeni kazwelonke sokutakula inkampani yezindiza yakuleli iSAA, ngoR10.6 billion. UNkk Dube-Ncube uthe lesi sinqumo sesiholele ekutheni isifundazwe siphucwe uR64.8 million ukuze kuhlanganiswe lo R10.6 billion wokutakula iSAA. Ingxenye enkulu yale mali, uR58 million, uzonqanyulwa emalini ebhekele ukuqwashisa ngegciwane lengculazi, ufuba nomalaleveva. UNkk Dube-Ncube umemezele ukuthi uMnyango wezeMfundo uzohlomula ngoR1.4 billion esikhwama sikamengameli sokusungulwa kwamathuba emisebenzi. “Le mali izosetshenziselwa ukuqasha abasizi bothisha ezikoleni. Izikole zizoziqashela abasizi bothisha bese zizinqumela  ukuthi zizobasebenzisa kanjani labo basizi bothisha.” UMnyango wezokuThuthukiswa koMphakathi uzohlomula ngoR500 million wokuhlinzeka ngokudla labo abakhahlanyezwe wukubhebhetheka kobhubhane iCorona. UMnyango wezoLimo nokuThuthukiswa kweziNdawo zaseMakhaya uzonikezwa uR66.5 million ukuze uqale uhlelo lokuxhasa abalimi abafuye izinkomo nezimbuzi. “Lolu hlelo luzovulela amathuba abalimi abebekade becindezelekile ngaphambili. Luzophinde lwandise umkhiqizo wenyama namathuba emisebenzi. Kulindeleke ukuthi kudaleke amathuba emisebenzi angu 119.”