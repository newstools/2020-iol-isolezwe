UMPHAKATHI wasoKhukho eMahlabathini usale uthukile ngemva kokubulawa kwesalukazi esineminyaka engu-85 esidutshulwe ngoyaba lwezinhlamvu. UNkk Buyasi Gcinebonile Shezi  (85), uhlaselwe ngoLwesihlanu ngabo-11 ebusuku elele nomndeni wakhe. Kulesi sigameko kudutshulwe nendodana yakhe, yaphuthunyiswa esibhedlela. Isolezwe lithole ukuthi abantu ababili abangaziwa bafike bavulela ngenhlamvu, kwadubuleka isalukazi nendodana yaso eneminyaka engu-39. Indodana idubuleke engalweni, yaphuthunyiswa esibhedlela. Okhulumela amaphoyisa KwaZulu-Natal uCaptain Nqobile Gwala usiqinisekisile lesi sigameko wathi kuphenywa icala lokubulala nelokuzama ukubulala. Uthe imbangela yokuhlasela ayikaziwa. Inkosi uFalethu Zungu, ithe ikhathazekile ngokwenzeka esizweni sayo futhi kushiye abantu benovalo. “Induna ingibikele ngokwenzekile kwaShezi, kudutshulwa umama wakhona osekhulile nendodana yakhe. Udaba lusemaphoyiseni, induna ithe izoba nomhlangano kusasa (namhlanje) endaweni ukuze kuzokhulunywa nomphakathi ngoba uthukile ngokwenzekile,” kusho inkosi uZungu. Uthe akasazi isizathu sokuhlaselwa kwalo mndeni. “Kunzima ukukhuluma into yasebusuku, kuthiwa  abahlasele bebebabili. Asazi bekungobani, sizodedela amaphoyisa. “Ubugebengu bukhona kubantu, kuyacaca nokuthi nezibhamu zigcwele abantu bazisebenzisa ngendlela engafanele,” kusho inkosi uZungu. Uthe okubakhathaza kakhulu njengesizwe ngukubulawa komuntu wesifazane ngesihluku esingaka. “Ngizolindela lowo mhlangano wenduna. Engingakusho wukuthi siyafisa ukukhuza ukubulawa kwabantu, ikakhulukazi njengoba sekubulawa abantu besifazane ngesihluku esingaka.” Imizamo yeSolezwe yokuthola umndeni wakwaShezi ayizange iphumelele kwaze kwashaya isikhathi sokushicilela.