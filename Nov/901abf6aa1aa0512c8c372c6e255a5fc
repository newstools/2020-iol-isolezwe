SABELO NSELE INGASE ingqubuzane ngaphandle kwenkantolo ephakeme eBlomfontein kusasa, imihlambi eyalanayo kwi-ANC uma sekuvela uNobhala jikelele wale nhlangano uMnuz Ace Magashule. Izinhlangothi ezahlukene kwi-ANC kuthiwa zihlela imibhikisho eyahlukene kusasa uma uMagashule, obhekene namacala enkohlakalo esevela enkantolo. Omunye umbhikisho uhlelwa ngabalandeli bakhe kanti omunye uhlelwa yizimbangi zakhe esifundazweni iFree State. Amalungu aqavile kwi-ANC okubalwa ilungu lesigungu esiphezulu uMnuz Tony Yengeni, uSihlalo we-ANC Ekurhuleni uMnuz Mzwandile Masina nokhulumela omakadebona be-ANC uMnuz Carl Niehaus, bakubaholi abanxenxe amalungu e-ANC ukuthi aye kokweseka uMagashule enkantolo. Lokhu bakwenza phezu kokuthi uMagashule etshele umhlangano ophuthumayo wobuholi obuphezulu be-ANC obungoLwesibili ebusuku ukuthi akafuni abantu abazoya enkantolo bethi bayomeseka. Ngakolunye uhlangothi izimbangi zikaMagashule eziholwa ngowayengungqongqoshe wezokuThuthukiswa koMnotho eFree State uMnuz Mxolisi Dukwana, zihlela umbhikisho wokufaka ingcindezi yokuthi uMagashule nasolwa nabo bashushishwe ngokushesha. La malungu athe sekuyisikhathi sokuthi abasolwa ngenkohlakalo, babhekane nengalo yomthetho. IPhini likanobhala jikelele le-ANC uNksz Jessie Duarte, lithe banethemba lokuthi  le mibhikisho ngeke isetshenziselwe ukuhlukanisa i-ANC. “Kuyishwa ukuthi namhlanje (izolo) ekuseni sibone isimo esishubile ikakhulukazi eFree State. Asikwazi ukuba yingxenye yezinto ezihlakaza inhlangano.” Uthe akekho kubaholi abaphezulu ozoyokweseka uMagashule enkantolo, njengoba behlonipha isinqumo sesigungu esiphezulu sokuthi amalungu e-ANC angayi kokweseka abaholi abanamacala ezinkantolo. Uphinde waveza ukuthi uMagashule ngeke ashenxe esikhundleni njengoba enecala. UMagashule unecala lenkohlakalo ngethenda yezigidi zokulungiswa kophahla lwezindlu ezifulelwe ngetsheboya eFree State. Ithenda kaR225 million yakhishwa ngo-2014, ngesikhathi uMagashule esengundunankulu. Bayisikhombisa asebeboshiwe mayelana nethenda.