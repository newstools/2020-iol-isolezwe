AFRICAN NEWS AGENCY (ANA) KUBE nenjabulo ngaphandle kwenkantolo ngesikhathi kumenyezelwa ukuthi umfundisi Shepherd Bushiri nabathathu asolwa nabo banikezwa ibheyili yiNkantolo yeMantshi yasePitoli izolo. IMantshi uNksz Thandi Theledi, ibanikeza ibheyili ithe kumele balandele imiyalelo yebheyili ngoba uma bengakwenzi lokho, kuzophoqa ukuba ihoxiswe. UNksz Theledi unikeze uBushiri ohola i-Enlightened Christian Gathering (ECG), ibheyili ka-R200 000, unkosikazi wakhe uMary eka-R200 000, kwathi osolwa nabo uNkk Landiwe Ntlokwana Sindani wamnika ekaR100 000. Omunye umsolwa uNkk Zethu Mudolo ongunkosikazi kamsolwa wokuqala uMnuz Willah Mudolo, unikezwe ibheyili kaR20 000. UMudolo kulindeleke ukuthi acele ibheyili kusasa. Babhekene namacala okukhwabanisa imali engaphezu kukaR100 million. UNkk Mudolo kuthiwa akanawo amanye amacala ake awenza, unengane enezinyanga eziyisishiyagalolunye encela ibele. Abasolwa bayalelwe ukuba bayobika esiteshini samaphoyisa njalo ngoMsombuluko nangoLwesihlanu. Abavunyelwe ukuthi baye kwamanye amazwe, uBushiri akavumelekile nokuthi aphumele ngaphandle kwaseGauteng. Khonamanjalo, omunye umfundisi obhekene namacala  uTimothy Omotoso, izolo unqatshelwe ibheyili. Inkantolo yasePort Elizabeth ithe asikho isizathu esingenza bamnikeze ibheyili. Bese kungokwesithathu u-Omotoso ecela ibheyili njengoba selokhu aboshwa ngo-Ephreli 2017, usagqunywe esitokisini. U-Omotoso usolwa noNkk Lusanda Sulani noZukiswa Sitho, ngamacala angu-63 okubalwa awokudlwengula, ukuhlukumeza ngokocansi namanye. Asolwa nabo bangaphandle ngebheyili.