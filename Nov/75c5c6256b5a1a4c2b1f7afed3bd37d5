SABELO NSELE NJENGOBA  ikhomishini eyengamele ukhetho i-Independent Electoral Commission (IEC) ilungiselela ukhetho lomasipala ngonyaka ozayo, isinxuse ukuba kube nokubekezelelana KwaZulu-Natal ukuze kugwenywe ukufa kwabantu uma amaqembu ezepolitiki ekhetha abazowamela okhethweni. Le nhlangano ithe ukukhethwa kwabazongenela ukhetho lobukhansela sekuvame ukuthi kususe umsindo emaqenjini ezombusazwe nokuholela ekutheni kugcine kubulawe abantu. USihlalo wale nhlangano uMnuz Glen Mashinini, uthe nakuba le nkinga ikhona ezifundazweni i-Eastern Cape, Limpopo neNorth West, kepha yande kakhulu KwaZulu-Natal. “Ngokusho kukaNkk Mary De Haas oyingqapheli yodlame, abalelwa ku-90 amakhansela, osopolitiki nezikhulu zomasipala asebebulewe KwaZulu-Natal kusukela ngo-2015. “Njengoba sibheke okhethweni, sinethemba lokuthi abazongenela ukhetho, amaqembu ezepolitiki nabavoti, bazogcina ukuthula benze isiqiniseko sokuthi ukhetho luba ngolukhululekile, olungachemile.” UMashinini ubekhuluma esiShayamthetho KwaZulu-Natal, lapho ebazisa khona amalungu ngezinhlelo zokhetho lwangonyaka ozayo. Utshele amalungu esiShayamthetho ukuthi bakhathazekile ngeziteleka ezandile ezweni. “Isikhathi esiningi uma kunalezi teleka kuvalwa imigwaqo nokungaphazamisa amalungiselelo okhetho nokhetho uqobo. Iziteleka zijwayele ukuphazamisa izakhiwo zikamasipala, lapho nathi sinamahhovisi khona. “Izibalo zikhombisa ukuthi iyanda le mibhikisho njengoba kubikwe imibhikisho engaphezu kuka-450 phakathi kuka-2018 no-2019. Ngenxa yesasasa eliyaye libe khona uma kunokhetho lohulumeni basekhaya, imiphakathi isebenzisa lelo thuba ukuzwakalisa izimfuno zayo khona zizosheshe zizwakale.” UMashinini uthe okunye okubakhathazayo ngukwehla kwesibalo sabavotayo nomsindo osuswa wukuklanywa kabusha kwemingcele yama-ward. Isikhulu esiphezulu sale nhlangano KwaZulu-Natal uNkk Ntombifuthi Masinga, sithe kuzoqedwa ngoFebhuwari ukuhlelwa kabusha kwemingcele yama-ward. UNkk Masinga uthe kunabavoti abangu-196 494 esifundazweni inhlangano eyengamele ukhetho engenawo amakheli abo. Ngokwesinqumo seNkantolo yoMthethosisekelo, le nhlangano kufanele iqoqe amakheli abo bonke ababhalisele ukuvota.