UMMMELI kaKelly Khumalo, igama lakhe elivele kumaphepha asenkantolo ngesikhathi kuvela abasolwa ecaleni lokubulawa kowayengunozinti we-Orlando Pirates, uSenzo Meyiwa, uthi akukho okuhlanganisa lo mculi nabasolwa. Ngeledlule kuvele igama likaKelly emaphepheni ophiko lwezokushushisa ngesikhathi kuvela abasolwa abahlanu enkantolo yeMantshi eBoksburg. Kulo kwavela umbiko kaColonel Bongani Gininda owayephakamisa ukuthi kusamele kutholwe amarekhodi eselula eyayisetshenziswa uKelly ngesikhathi kubulawa uMeyiwa nokuthi kusamele kutholwe isitatimende sikamashonisa owathi uKelly waboleka kuye imali yokukhokhela izinkabi. Ekhuluma nesiteshi sezindaba i-eNCA, ummeli kaKelly uMagdalene Moonsamy ukuchithile ukuthi kukhona okuhlanganisa uKelly nabasolwa. “Uphenyo, izitatimende, kanye nokwenzeka konke sekwahlaziywa amaphoyisa eminyakeni edlule. Akabazi laba basolwa abahlanu,” kusho uMoonsamy. Uthe uKelly alikho icala abhekene nalo elithinta ukubulawa kukaMeyiwa waphinde wachitha nemibiko esezinkundleni zokuxhumana yokuthi angase aboshwe maduze lomculi. Uqhube waveza ukuthi izinsolo zokuthi kukhona inkabi eyaqashwa sekudluliwe kuzo. Kuzokhumbuleka ukuthi i-AfriForum yayiveze ukuthi kwakuhleliwe ukubulawa kukaMeyiwa nokuthi uphenyo lwamaphoyisa lungase luholele kungqondongqondo wokubulawa kwakhe. UMoonsamy usole uphiko lwezokushushisa ngokupotshozela umphakathi umbiko kaGininda ngamabomu. Uthe bazolinda kuphothulwe icala ngaphambi kokunquma ukuthi bazothatha ziphi izinyathelo. Ngeledlule kuvele abasolwa uKhulela Themba Sibiya, Bongani Sandiso Ntanzi, Mthobisi Chris Mncube, Mthokoziseni Zifozonke Mapisa noSifiso Ntuli enkantolo yeMantshi eBoksburg ngecala lokubulawa kukaMeyiwa. Babhekene necala lokubulala, ukuzama ukubulala kanye nokubamba inkunzi. Bazobuyela enkantolo ngoNovemba 27.