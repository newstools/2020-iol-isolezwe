KUSOLWA umbango wesihlalo sobukhosi kudutshulwa inkosi  endaweni yokucima ukoma, ngeSonto ntambama. Amaphoyisa abophe umfowabo wenkosi ngalesi sigameko. Inkosi Sabatha Lushaba kuthiwa isesimeni esibucayi esibhedlela ngemva kokuthi idutshulwe endaweni yokucima ukoma. Kuthiwa iye kule ndawo emuva kokuthola ucingo oluvela esihlotsheni sayo esizalwa uyise wayo omncane, luyibizela kule ndawo. Umalume wayo uMntwana Vulingqondo Madlala wasebukhosini bakwaMadlala, uthe nakuba imbangela yokudutshulwa komshana wakhe ingacacile kodwa kukhona amahlebezi athi kukhona abafuna ukumgudluza esihlalweni sakhe. “Ubezihlalele nenkosi yakwaCele kunomcinjana obukhona. Kuthiwa kungene ucingo ntambama efonelwa wuye umfowabo oboshiwe embizela endaweni yokucima ukoma kanti sekuyisikhathi azodutshulwa ngaso,” kusho uMadlala. Uthe kuthiwa ubesahlale isikhashana wabe eseya endlini encane kanti kukhona omlandelayo ofike wamdubula ekhanda. Uveze ukuthi nakuba inkosi isesimeni esibi kwazise idubuleke ekhanda, kodwa isimo sayo siyathembisa ngoba isiyikwazi ukukhu-luma. Uveze ukuthi isaneminyaka emithathu kuphela ithathe izintambo ngemva kokukhothama kukayise. Yinkosi yesibili kulo nyaka ukuhlaselwa njengoba ngo-Agasti kuhlaselwe kwadutshulwa inkosi yesizwe saseMbokodebomvu, eNquthu, uNkanyiso Mncube (35) noyise omncane behamba emgwaqweni uR68, bashonela endaweni yesigameko. UMnuz Sifundo Ngwane owuSihlalo we-IFP esifundeni sasoGwini unxuse umphakathi ukuthi udedele amaphoyisa enze umsebenzi wawo, ungalukhulumi budedengu lolu daba. “Siyi-IFP sikhathazeke kakhulu ngokudutshulwa kwenkosi ikakhulu ngoba kwenzeka esikhathini lapho ukubulawa kwamakhosi sekuthanda ukuba yinsakavukela. Sifisa ukunxusa ungqongqoshe kazwelonke woMnyango wezokuBusa ngokuBambisana nobuHoli boMdabu alusukumele udaba lwamakhosi, anikezwe abaqaphi ukuze aphephe uma esemphakathini,” kusho uNgwane. Okhulumela amaphoyisa KwaZulu-Natal uColonel Thembeka Mbele, uthe kuboshwe owesilisa oneminyaka engu-29, wabekwa icala lokuzama ukubulala. “Umgilwa ubesendlini encane ngesikhathi edutshulwa kabili umsolwa owaziwayo. Udubuleke ebusweni, waphuthunyiswa esibhedlela. NgoMsombuluko  umsolwa uboshwe amaphoyisa ezihlalele kubo oMehlomnyama,”  kusho uColonel Mbele. Umsolwa bekulindeleke ukuthi avele eNkantolo yeMantshi ePort Shepstone izolo ngecala lokuzama ukubulala. Amaphoyisa athi imbangela yokuhlaselwa kwenkosi ayikaziwa.