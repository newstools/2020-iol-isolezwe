SABELO NSELE UMHLANGANO wesigungu esiphezulu kuMasipala waseThekwini, usunqume ukunikeza imenenja kaMasipala, uMnuz Sipho Nzuza, ikhefu lesikhashana, kuze kube wunyaka ozayo noma kuze kuba inkantolo ixegisa imibandela yebheyili, uma esevela enkantolo ngenyanga ezayo. Lo mhlangano oyimfihlo wesigungu esiphezulu, obubanjwe izolo, ubizwe emva kokubhuntsha komhlangano womkhandlu oyisipesheli obekufanele uhlale ngoMsombuluko ukuze unqume ngesicelo esafakwa nguNzuza sokuthatha ikhefu eliyisipesheli kuze kube uvela enkantolo ngoDisemba 10. UNzuza wafaka lesi sicelo emva kokuboshwa wuphiko oluphenya amacala abucayi, oKlebe, abambophela ukuphula imibandela yebheyili yakhe. OKlebe bathola ukuthi uNzuza ubesesayina amathenda kaMasipala, lokho okuphikisana nemibandela yebheyili yakhe. Inkantolo yamdedela ngesexwayiso uNzuza, wabe esefaka lesi sicelo ngethemba lokuthi izoxegiswa imibandela yebheyili yakhe uma esevela enkantolo, bese ebuyela emsebenzini. Ngokomthombo weSolezwe, isigungu esiphezulu sinqume ukuthi uNzuza anikezwe ikhefu kuze kube uFebhuwari wangonyaka ozayo noma kuze kube wukuthi imibandela yebheyili yakhe iyaxegiswa. UMnuz Sipho Cele, oke wabamba kulesi sikhundla ngesikhathi uNzuza ethathe ikhefu eliyisipesheli phambilini, nguyena ozobamba kwesemenenja kuze kube kubuya uNzuza. Ngokuthola kweSolezwe, i-IFP isiphikisile lesi sinqumo kwathi iDA yakhetha ukungavoti ngesikhathi kuthathwa isinqumo. Ohola inguyazana ye-IFP, uMnuz Mdu Nkosi, uvumile ukuthi kabahambisani nalesi sinqumo ngoba ethe kabahambisani nokukhethwa kukaCele. UNkosi uthe akazi kungani kwabizwa umhlangano womkhandlu ohanjelwa yiwo wonke amakhansela ngoMsombuluko ukuthi uzobhunga ngalolu daba, uma kuwukuthi isigungu esiphezulu besingakwazi ukuthatha isinqumo. “Kumoshwe imali yomphakathi ngomhlangano ogcine ungahlalanga. Le nto yokungafiki kwamakhansela emhlanganweni ilimaze isithunzi somkhandlu.” Okhulumela uMasipala, uMnuz Msawakhe Mayisela, uthe bebengakaziswa ngalesi sinqumo. Okhulumela iMeya, uMnuz Mluleki Mtungwa, uthembise ukubuye athinte intatheli uma esenikeziwe ulwazi, kepha kwashaya isikhathi sokushicilela engaphawulanga. UNzuza waboshelwa icala lenkohlakalo kwithenda kaR430 million kadoti nowayeyimeya uNkk Zandile Gumede.