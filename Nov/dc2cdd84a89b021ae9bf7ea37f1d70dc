SABELO NSELE I-IFP isifake amaphepha eNkantolo eNkulu yaseMgungundlovu ifuna kuxoshwe uNkk Zandile Gumede njengelungu lesiShayamthetho saKwaZulu-Natal. Icala lizolalelwa ngoJanuwari 14. I-IFP ithi igcine iphoqeleka ukuthi ibheke enkantolo emva kwezingxoxo ezingaphumelelanga nobuholi be-ANC, lapho ibincenga khona i-ANC ukuthi iguqule isinqumo sayo sokuqokela uNkk Gumede kulesi sikhundla. Ukufungiswa kukaNkk Gumede njengelungu lesiShayamthetho sesifundazwe ngo-Agasti kwasusa omkhulu umsindo abaningi besola i-ANC ngokukhuphulela uNkk Gumede izimendlela nakuba ebhekene namacala enkohlakalo athinta ithenda yezigidi zamaRandi. Nakuba uNkk Gumede afungiswa ezinyangeni ezimbili ezedlule, akakaze ahambele ngisho owodwa umhlangano wesiShayamthetho ngoba i-ANC yanquma ukuthi akashenxe esikhundleni emva komsindo owasuka efungiswa. UNkk Gumede waqokelwa esikhundleni emuva kokuphucwa amaketanga obumeya kuMasipala waseThekwini. Ubhekene necala lenkohlakalo yethenda kaR430 million yokuqoqwa kukadoti eThekwini. I-IFP ithi uNkk Gumede akakufanele ukuba yilungu lesiShayamthetho ngoba usahamba amacala. Umengameli we-IFP obuye ahole inguyazana ye-IFP esiShayamthetho, uMnuz Velenkosini Hlabisa, uthe sekuyisikhathi sokuthi i-ANC inqandwe emkhubeni wokufaka ezikhundleni ezibalulekile abaholi abasolwa ngenkohlakalo. “Kuyinhlamba kubantu baKwaZulu-Natal ukuthi uNkk Gumede uyaqhubeka nokuhola imali eshisiwe nakuba esamisiwe emsebenzi ngoba esaphenywa abomthetho ngezinsolo zenkohlakalo. “Asizukugcina ngokulwa nale nsumansumane kaNkk Gumede kuphela. I-ANC sifuna ukuyithumela umyalezo oqinile ukuthi ngeke siyibekezelele le nto yayo yokufaka ezikhundleni ezibalulekile abaholi abasolwa ngenkohlakalo.” Okhulumela i-ANC KwaZulu-Natal, uMnuz Nhlakanipho Ntombela, uthe awekho amaphepha asebewatholile ababizela enkantolo. Okhulumela amagatsha e-ANC azwelana noNkk Gumede, uMnuz Mzomuhle Dube, uthe i-ANC okufanele iphawule kulolu daba.