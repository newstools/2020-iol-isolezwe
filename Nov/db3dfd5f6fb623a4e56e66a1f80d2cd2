IZAKHAMUZI zaKwaMashu kwa-F zidubele emgwaqweni ophithizelayo uBhejane zawuvala ngodoti, amatshe, izihlahla namathayi avuthayo izolo ekuseni zinengwa yinkinga kamakhelwane wazo owadilizelwa indlu wathenjiswa ukwakhelwa enye kwase kucweba iziziba. Umndeni wakwaDlamini wadilizelwa umuzi owawunamakamelo amane owawusumdala ngasekuqaleni konyaka kodwa kuze kube manje awukakhelwa indlu yomxhaso entsha owawuthenjiswe yona. Bekungadluli moto ekuseni kuBhejane obudebuduze neBridge City. Kuze kwaphoqa ukuthi ikhansela lendawo likhuluma nezakhamuzi. Ikhansela Phiwayinkosi Ntshangase lifike nosonkontileka okulindeleke ukuthi aqale umsebenzi wokwakha umuzi. Kubuye kwaqashwa abantu abahlanu abazolekelela abakhayo. AbakwaDlamini kuthiwa bagobe amadlangala emqashweni KwaMashu izimpahla zabo zacelelwa komakhelwane. Egcekeni kunesiza esikhulu eceleni kwaso kunomjondolo okuhlala kuwo uMnuz Sakhile Dlamini. UDlamini (45), obengenasinqe izolo, ukhale ngemvula yangempelasonto athe iphelele kuye kwamanzi impahla yasendlini nezingubo emjondolo alala kuwo. Echaza ngempilo yakhe enzima uDlamini ubalise ngokubanjiswa udonga wuNtshangase kusukela ngoJanuwari. “Abangibuyisele umuzi kababa omdala abawudiliza uma behluleka wukwakha omusha. Asikhoseliswanga nakoLindela sibhidlizelwa indlu, manje sesiphenduke ondingasithebeni. Ibuhlungu impilo esiphiliswa yona, ngiyazwela ngivukwe usizi njalo uma ngixoxa ngayo,” kusho uDlamini. UNtshangase ukhombe ngenjumbane abasebenzi bophiko lwezokuhlaliswa kwabantu emkhandlwini athe bayaye bathathe kade ukuphendula ngezinkinga zabantu bese lokho kugcina kubaqhatha nabantu. Uthe indlu entsha kwakumele yakhiwe emuva kokudilizwa kwendala kodwa ukubheduka kweCorona okulandelwe wumvalelandlini kuphoqe ukuthi kuvalwe amahhovisi amaningi omkhandlu. “Iward ngayinye eThekwini bekuthiwe ayakhe izindlu ezintsha eziwu-10 zalabo abadilizelwa yizikhukhula zango-2017. Indlu endala idilizwe ngoFebhuwari. Kube yishwa ukuthi kuze kwaphoqeka ukuthi umphakathi uvale umgwaqo okwenze uphiko lwezezindlu lwaluthathela phezulu udaba lokwakhiwa komuzi wakwaDlamini okuzoqala kusasa (namhlanje).” Uthe zingu-10 izindlu ezizokwakhiwa kule ndawo. UNkk Thandekile Mkhize (67) ongumakhelwane wakwaDlamini, ngomunye wabantu ababhalisela ukuthi bazohlumula ngezindlu, naye ukhala ngokuthi indlu ahlala kuyo ingawela kuye noma yinini. “Iphenduka umfula ngenxa yokugeleza kwamanzi indlu uma lina izulu. Izinyoka, amagundane namaxoxo kungena kuphume ngesikhathi okusithandayo kule ndlu engawa noma yinini,” kusho uNkk Mkhize.