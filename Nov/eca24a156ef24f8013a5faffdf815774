Mhlengi Shangase UMENGAMELI Cyril Ramaphosa usenxuse abantu bakuleli ukuthi bangakhulumi ngempi ngoba impi ikhahlameza izwe. Uthe kumele kubhekwe kwamanye amazwe ikakhulu e-Afrika ukuthi impi yenzani kulawo mazwe. “Kumele kube yinto yokugcina ezoba solimini lwethu ukukhuluma ngendaba yempi. Kumele kugxekwe labo abahlale bekhuluma ngempi, akumele kusetshenziswe impi uma kunokungaboni ngaso linye. Yizwe lethu sonke leli, sihlala kulona akumele sibuyele esimeni esidala esiphuma kusona. Abantu bafuna ukuthula ngakho ayiyekwe into ezophazamisa uxolo,” kusho uRamaphosa. Ukusho lokhu izolo ephendula imibuzo yamalungu ePhalamende. Ugxeke isehlakalo sokushaywa kwababhikishi abamnyama ngabamhlophe eBrackenfell High eKapa kuleli sonto kanjalo nokubhekana ngeziqu zamehlo kwabamnyama nabamhlophe eSenekal emva kokubulawa komlimi. “Kumele silwe nokucwasa ngokwebala, lezi zehlakalo zitshengisa inselelo esisabhekene nayo. "Abamhlophe nabamnyama bayavuma ukuthi kuningi okusihlanganisayo siyizwe.” Ebuzwa ngumholi we-EFF uMnuz Julius Malema, ukuthi kungani engadaluli abaxhasa umkhankaso wakhe wokuba ngumengameli we-ANC ngo-2017, uthe akanawo amandla okwenza lokhu ngoba udaba lusenkantolo. “Anginawo amandla okwenza lokhu, umphakathi awuyekele uhlelo lwasenkantolo luqhubeke.” Ebuzwa ukuthi ngabe uNobhala Jikelele we-ANC, uMnuz Ace Mgashule, uzohoxa esikhundleni sakhe njengoba evela enkantolo yaseBloemfontein namhlanje ngamacala athinta inkohlakalo, uthe lolu daba lusingethwe yi-ANC. “I-ANC ilusingethe lolu daba, asilinde kuphothulwe uhlelo lwe-ANC bese wonke umuntu azi ukuthi kwenzekani.” Odabeni oluthinta iKhomishini ephenya ngokulawulwa koMbuso yidlanzana, uthe kunokusebenzisana phakathi kwayo nezinhlaka ezithinta ezokushushisa namaphoyisa njengoba kukhona asebevela ezinkantolo amagama abo asuke evele kule Khomishini, wathi baningi nabanye abasazoboshwa nabazoshushiswa ngenxa yenkohlakalo.