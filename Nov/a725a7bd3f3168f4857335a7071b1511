KUHLEHLE icala lomshana nabangani bakhe ababili abasolwa ngokuthumba  nokubulala uninalume, owayesanda kuthola uR1.3 million wokulimala engozini yomgwaqo. UMnuz Vukani Madolo (46), waseNtsikeni, ngaseKokstad, watholwa eboshiwe enenxeba lokudutshulwa ngoJuni. Icala labe seliphenywa oKlebe ePort Shepstone nophiko oluphenya amacala ahleliwe esifundazweni. Abasolwa baboshwe becashe eMariannhill, ngoLwesithathu ngeledlule. NgoLwesine bavele enkantolo yaseMzimkhulu, icala lahlehliselwa uNovemba 18, ukuze bacele ibheyili. Umthombo osondelene nalolu daba uthe umsolwa wayejwayele ukuthunywa nguninalume ukuba amkhiphele imali ebhange. “Kunezinsolo zokuthi umshana, ongumsolwa kuleli cala wabona imali eningi kwi-akhawunti kaninalume ngoba wayemthuma ebhange. Umsolwa wabe esexoxela nabangani bakhe, kwathungwa itulo lokuba uninalume athunjwe ukuze akhiphe yonke imali. Umshana sengathi wanqaba ukusala ngemuva sekuyohlaselwa, sebefuna ukumphoqa (umalume)  ukuba abanikeze ama-pin  amakhadi asebhange nokuthi abasize bakhiphe imali, umshana wabonwa umufi owakhala ngokuthi naye uhlangene nezigebengu, base bembulala bezama ukucima ubufakazi. Imali bahluleka ukuyikhipha ebhange, base bebaleka,” kusho umthombo. Abasolwa kuthiwa bazama kaningi ukuhamba bezama imishini yemali ukuze kuphume imali kodwa bahluleka. Bagcine sebexhumana nomndeni kamufi bezama ukuthola noma uR10 000, bewutshela ukuthi bamthumbile. Umndeni awuzange ubanikeze kodwa wathinta amaphoyisa. Okhulumela oKlebe KwaZulu-Natal uCaptain Simphiwe Mhlongo uthe uphenyo lusaqhubeka. “Ngokophenyo esisalwenzile ngoMashi umufi wathola uR1.3 million kwiRoad Accident Fund (RAF). NgoJuni wabe esethunjwa abantu abangaziwa. Umndeni wakhe wazama ukumfonela ucingo lubanjwa abanye abantu bethi bafuna uR10 000. Umndeni awuzange ubanikeze imali. Umufi watholwa emasontweni amabili alandela ukuba ethunjiwe esebulewe. Wayeboshiwe enenxeba lokudutshulwa. Kube sekuqala uphenyo olunzulu. NgoLwesithathu kuboshwe abasolwa abathathu abaneminya angu-30, 31 no-32. Bavele enkantolo yaseMzimkhulu namhlanje (izolo) babhekene necala lokubulala nelokuthumba,” kusho uMhlongo. Isolezwe alizange lizithole izinombolo zomndeni kamufi, ukuze uphawule ngokuboshwa kwabasolwa.