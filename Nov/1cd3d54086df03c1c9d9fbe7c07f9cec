IJACOB  Gedleyihlekisa Zuma Foundation ithi ikujabulele ukuthi  uSihlalo wekhomishini ephenya ngokulawulwa koMbuso yidlanzana, iJaji uRaymond Zondo ugcine ephumele obala ngodaba lokuthi unengane nodadewabo kankosikazi  kaZuma, uNkk Thobeka Madiba-Zuma yize lokhu ekwenze sekudlule isikhathi. Esitatimendeni esithunyelwe kwabezindaba, ngoMgqibelo ngemva kokuthi ngoLwesine uZondo,  ephumele obala ngodaba lwengane, abenhlangano kaZuma babuye bakhwela badilika kwabezindaba bathi basole ngokungeyikho uZuma nabameli bakhe, bathi usebenzisa udaba lwangasese ukulwa izimpi zomthetho. Bathi lokhu bekungukugudluka ngamabomu kulokhu obekugonyulukwe uZondo. “Ngokwenza lokhu, (abezindaba) balibalekele iqiniso lokuthi lokhu kuvunywe nguZondo uqobo lwakhe. “Sesikhulumile ngokuphawula kukaZondo ngezitatimende kwabezindaba. Siyabona ukuthi izitatimende zikhishelwa uZuma kuphela azikhishelwa abanye ofakazi. Ziyingxenye yokwenzeka ezinkantolo lapho kunomkhuba wokuthi kwenzeke izinto okuqondwe ngazo ukubhekana noZuma nabasondelene naye.” Le nhlangano ithe ifisa ukukhumbuza umphakathi ukuthi ayikasifaki isicelo sokuthi uZondo azikhulule ekuholeni ikhomishini. Le nhlangano isola ukuthi isitatimende sabezindaba esikhishwe wuZondo sikhishwe ngoba kubanathile abacashile abayalele ukuthi senziwe ukuze kuhlengwe umuntu wabo. “Kuyamangaza ukuthi uZondo ukubone kufanele ukuthi aphawule ngodaba olusazothulwa ezithebeni zakhe. UZuma nabameli bakhe abakaze baluthinte udaba lwengane kaZondo. Kuyaphoxa ukuthi abezindaba nabahlaziyi babo bakwazi ukuba yingxenye yalokhu okwenziwe uZondo. Siyamcela uZondo nethimba lakhe elimeluleka ngokukhishwa kwezitatimende zabezindaba ukuthi balinde size sicele ukuthi azikhulule ekubeni usihlalo wekhomishini.” Isitatimende sithi yize ungekho umklomelo ozonikezwa oqagela ukuthi uZondo uzonqumani kodwa ibona ukuthi utatazelile wafuna ukuqagela ukuthi  isicelo sokuthi azikhululele ekubeni wusihlalo wekhomishini sizothini. “Asinaso nesiqiniseko sokuthi udaba lwengane beluzoba yingxenye yesicelo, asikho isidingo sokuxhamazela ngoba isinqumo sisezandleni zakhe uZondo.” Le nhlangano iphinde yaveza ukuthi isibonile isinqumo senkantolo enkulu  yokudluliswa kwamacala echithe isicelo sikaZuma nezindleko, ngesinqumo esasithathwe inkantolo enkulu yaseNorth Gauteng ebesidluliselwe kuyo. Inkantolo yaseNorth Gauteng  nayo yayimchithile yathi akakhokhele izindleko zecala. “Yize besingalindele isinqumo esizovuna uZuma enkantolo yaseNingizimu Afrika odabeni oluthinta uZuma kodwa besinethemba lokuthi izinkantolo zizoba nesibindi sokuzimela zingangeni kwipolitiki” Le nhlangano ithe iyabona ukuthi izinkantolo seziphenduke ingxenye yokuhlaselwa kukaZuma ngokwepolitiki. 