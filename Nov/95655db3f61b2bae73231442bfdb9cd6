UMENGAMELI Cyril Ramaphosa usezibophezele ukuthi ahehe abatshalimali ukuze batshale uR1 trillion kwingqalasizinda eminyakeni emine ezayo. Uthe kodwa uhulumeni kumele aqinise imizamo yokulwa nokukhwabanisa nenkohlakalo uma ezimisele ukufeza lokhu. URamaphosa ukusho lokhu  ekhuluma engqungqutheleni i-Infrastructure South Africa (ISA), eMarket Place, eGallagher Convention Centre, izolo. URamaphosa unxuse osomabhizinisi, amabhange, abezimpesheni nezinye izinhlaka ezithintekayo ukuba zilekelele uhulumeni ukuba afukule umnotho, othikamezekile emuva kokuhlasela kweCorona kusukela ngoMashi. “Ngaphambi kokuba sihlaselwe iCorona elakuleli belivele libhekene nenselelo yokukhula komnotho, nokwanda kwabantu abangasebenzi. “I-Corona yenze isimo saba sibi kakhulu, kwaphazamiseka izinhlelo zokuthuthukisa umnotho, kwamiswa nezinhlelo eziningi zokutshalwa kwemali. “Esikuhlosile manje ukubuyisela isimo somnotho kwesijwayelekile ngokusebenzisa uhlelo lwethu lokuthuthukisa umnotho,” kusho uRamaphosa. Uthe icebo abasebenza ngalo libala ukuba kube nezivumelwano, wathi banethemba ukuthi uhlelo lwabo luzovula iminyango yokuba abantu betshale imali , kuliwe nenkohlakalo, kukhuliswe amabhizinisi, kulungiswe ingqalasizinda nokunye ukuqinisekisa ukuthi kusungulwa amathuba emisebenzi. “Kunezinhlelo ezinkulu zokwakha, zokuba nezakhiwo zomphakathi, nokulungiswa kwengqalasizinda. Lokhu kuzolekelela ngokuthi kusungulwe imisebenzi futhi kuqinisekiswe ukuthi amabhizinisi akuleli ayahlomula. “Eminyakemi emine sifisa ukuvula ithuba lokutshala uR1 trillion ezakhiweni,” kusho uRamaphosa. Uthe bese besenzisana nezinkampani ezizimele, cishe zingu-276 izinhlelo zezakhiwo ezizoba khona, kusetshenziswe imali ecela kuR2.7 trillion. “Okwamanje siphasise izakhiwo ezingu-50 ezingabiza uR340 million. Kukhona nezinye izinhlelo ezikhethekile ezingu-12 esihlela ukuziqala,” kusho uRamaphosa. Uthe ezinye zalezi zinhlelo zigxile kwingqalasizinda yamanzi, ezimbiwayo, ezokuthutha, ezobuchwepheshe, ezolimo nezindawo zokuhlala abantu.