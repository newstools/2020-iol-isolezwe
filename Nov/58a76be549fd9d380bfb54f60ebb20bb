Bagcwele ukuzethemba ababhala u-matric KHULEKANI MASEKO BAYAZETHEMBA abafundi baka-matric futhi bazilungiselele ngokwanele ukubhala ezivivinyo zokuphela konyaka, abazoqala ukuzibhala namuhla. Isolezwe livakashele izikole eMlaza naseNgonyameni eThekwini izolo, lakhuluma nabafundi njengoba namuhla bezobe bebhala iphepha lokuqala lesiNgisi. Iningi labo lithe lime ngomumo ukubhekana nezivivinyo yize bekungelula ukufunda kulo nyaka ngenxa yobhubhane iCovid-19, oluphazamise izinhlelo zokufunda. Esikoleni samabanga aphakeme uMhawu esiseNgonyameni, abafundi bakaGrade 12 bahlanganile babamba umkhuleko ngenhloso yokuthandazela ukubhala okungenazihibe. UThobeka Dube (17) ongumfundi kaGrade 12 kulesi sikole, uthe bezikhona izinkinga ekufundeni kwabo ngesikhathi elakuleli likuthaqa, wathi kodwa othisha bebengazibekile phansi bezama konke okusemandleni, ukuqinisekisa ukuthi abafundi bazizwa besekilasini. “Ngikulungele ukubhala futhi ngizophasa. Besisebenzisa iWhatsApp ukufunda, othisha besithumelela umsebenzi ngayo basimakele basibuyisele, sibone ukuthi silungise kuphi. Siphinde saba namakilasi online asisize kakhulu,” kusho uThobeka. Uthe sabajabulisa isinqumo sikahulumeni sokuvula izikole ngoba kwasekunovalo lokuthi zingase zivulwe ngonyaka ozayo. USiyanda Mdunge naye ofunda eMhawu High, uthe ukuphela kwe-data bekuyinkinga ngesikhathi kufundwa, kusetshenziswa izinkundla zokuxhumana ngoba ibiphela ngokushesha kanti iyabiza. “Uma sinenkinga ye-data besibuye sintshontshe ngokuhlangana nesifunda nabo esikoleni, sifunde nakho okusilekelele kakhulu.  Sengizethemba kakhulu futhi kuningi engikufundile ngakho ngikulungele ukubhala. “Bekungelula ngoba kwesinye isikhathi bekukhona lapho ungaqondi khona kube sengathi kungama uthisha phambi kwakho akuchazele, kodwa sigcine sijwayele ukufunda ngeWhatsApp,” kusho uSiyanda. Ngesikhathi Isolezwe lifika esikoleni iMenzi High, bekuwubutata abafundi belungisa amakilasi okuzobhalela kuwo abenza u-matric. Ayisithupha amagumbi azobhalela abafundi abangu-156. USibanisethu Hadebe (18) uthe basizwe ukusebenza ngokubambisana kanti akangabazi ukuthi bakulungele ukubhala. “Sibone ukuthi asifunde sonke sikwazi ukulekelelana ezifundweni ezithile ikakhulu iMaths, enabantu abaningi abayifundayo esikoleni. “Siyazithemba kakhulu njengoba othisha bethu bezinikele kakhulu ekusifundiseni kangangoba esikhathini esifushane sikwaze ukwenza izinto eziningi ngenxa yomfutho abawufakile,” kusho yena. ULondiwe Nsele (17) ofunda eMenzi, ukhale ngobunzima ababhekane nabo njengabafundi kulo nyaka wathi esikhathini esiningi ubengekho uthisha phambi kwabo ukubafunza ngezimpendulo noma ukucacisa, kulokhu umuntu abezithola ehluleka kukho. Uthe ukuvula kweqoqo kwiWhatsApp kulekelele kakhulu. Babhala nje, kade behleli emakhaya kusuka ngoMashi okuthe ngoJulayi abafundi bakaGrade 12 babuyela ezikoleni. Bangu- 129 000 abafundi okulindeleke babhale isiNgisi, namuhla kulesi sifundazwe. Okhulumela uMnyango weMfundo eyisiSekelo uMnuz Elijah Mhlanga, uthe abafundi bazohlolelwa izinga lokushisa komzimba ngaphambi kokuthi bangene ezindaweni ababhalela kuzo. “Akusho ukuthi uma umfundi umzimba wakhe ushisa ngo-38  degrees akazovunyelwa ukubhala noma uzothathwa njengohaqekile, kodwa uzobhalela endaweni ethile khona esikoleni, angahlangani nabanye kuze kube kubuya imiphumela yakhe yokuhlolwa,”  kusho uMhlanga. Uthe otholakala ukuthi uhaqekile akazovunyelwa ukubhala, kuze kube uyalulama noma abhale ngonyaka ozayo. Khonamanjalo, iSouth African Democratic Teachers Union (Sadtu) ifisele abafundi ukubhala okuhle. Esitatimendeni esithunyelelwe abezindaba le nyunyana ithi yize bekunezinselelo kugadla iCovid-19,  kodwa abafundi bakhombise ukuzimisela ngekusasa labo. “Sithanda ukuncoma nothisha ngokusebenza ngokuzikhandla nangesikhathi esengeziwe ukulekelela abafundi. Sinxusa abafundi ukuthi ngalesi sikhathi bazinikele ekubhaleni bangenzi izinto ezizophazamisa ukubhala kwabo,”  kusho isitatimende. AKUBAPHAZAMISANGA kangako ukuvalwa kwezwe ngenxa yeCovid-19 abafundi baseMhawu High, bathi bakulungele ukubhala izivivinyo zabo okuqala namuhla