UNGQONGQOSHE wezoLimo nokuThuthukiswa kwezindawo zasemaKhaya KwaZulu-Natal uNkk Bongi Sithole-Moloi, ulidonse ngendlebe ithimba lakhe eliseZululand, wathi kumele livune u-3 500 wamahektha ngenkwindla elandelayo ngoba uma lingakwenzi lokho, lizowukhomba umuzi onotshwala. UNkk Sithole-Moloi uzwakalise ukungenami ngomhlaba ongalinyiwe eZululand ekubeni abantu begqugquzelwa ukuthi babuyele emhlabathini. “Ithimba lezolimo elilapha eZululand kufanele lisebenzise ulwazi lwalo ukulekelela abalimi nokugqugquzela abantu ukuthi bakhiphe isivuno esisezingeni. Ngenkwindla ezayo ngidinga isivuno sika-3 500 wamahektha. Uma singaphumanga ngifuna ithimba lezolimo eZululand lingichazele ukuthi yini umsebenzi walo?” kusho uNkk Sithole-Moloi. Uveze ukuthi iZululand yabelwe uR14 million kwezolimo ngakho lesi sivuno kufanele sibe khona. “Ngokuzayo uma ngiza eZululand ngifuna ukubona umahluko. Angifuni ukubona umhlaba ohleli nje, ngifuna ukubona ulinyiwe.” Uthe akafuni ukubikelwa ngezinkinga kodwa ufuna izazi zezolimo ezijutshwe eZululand, zisebenzise ulwazi lwazo ukuza nezisombululo ezinkingeni zabalimi, njengoba efuna imiphumela. Kuleli sonto kuzoqala uhlelo lokulima eZululand. Ukhumbuze abantu ukuthi imbewu, umanyolo, amakhemikhali neminye imishini esiza kwezolimo ikhona kanti abantu banelungelo lokucela ukuthi bazolungiselwa umhlaba. ISouth African Farmers Development Agency (Safda) izoqapha ngeso lokhozi izinhlelo nokuthi abantu bayasizakala kwezolimo. Abafuyile nabo bazobhekelelwa. EZululand kutshalwa umbila, ubhontshisi, amazambane namakinati. -ground nuts. Uthe imiphakathi yasemakhaya iswele ngakho kufanele ikwazi ukuphila ngezolimo. Uveze ukuthi uNdunankulu waKwaZulu-Natal uMnuz Sihle Zikalala, ufuna isivuno sika-21 000 wamahektha ngonyaka ozayo. Uthe uma lokhu kungafezeki kuzoshuba kubasebenzi bezolimo ababhekele izifunda ezihlukene ngoba kufanele ubonakale umsebenzi wabo, kucace ukuthi abalimi bayasizakala. “Sizoqhubeka nokuhlomisa abantu ngamakhono ezolimo, sibanike izinsiza kusebenza nembewu. Sifuna uma kwakhiwa izindlu zibe nezingadi nezihlahla zezithelo njengalezi ezizokwakhiwa lapha eNdalini, oPhongolo,”  kusho uNkk Sithole-Moloi. Uthe uhulumeni ufuna kulinywe u-1 million wamahektha womhlaba ngo-2024, ngakho KwaZulu-Natal bazimisele ukuba yingxenye yalokhu ngokuthuthukisa ezolimo nokugqugquzela abantu.