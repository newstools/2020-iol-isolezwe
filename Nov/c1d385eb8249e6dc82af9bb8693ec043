MBALI KHANYILE KUZOSATSHALALISWA  uhlelo lwezokuphepha emadolobheni akuleli ngenhloso yokunqanda ukwanda kobugebengu. Lokhu kuvezwe nguKhomishana wamaphoyisa kuzwelonke uGeneral Khehla Sitole ngoLwesihlanu, ngesikhathi kwethulwa uhlelo lwezokuphepha emadolobheni ezinkundleni zemidlalo iDr JL Dube Stadium eNanda. USitole uthe ngalolu hlelo okungokokuqala lwethulwa esifundazweni nasezweni, kuhloswe ukuhlinzeka ezokuphepha kusetshenziswa ubuchwepheshe. “Sifuna ukufaka lolu hlelo kuzona zonke izifunda nasemadolobheni akulesi sifundazwe. Asifuni imigulukudu eyenza ubugebengu bese inyamalala kalula kuleli dolobha. Uhlelo esilwethulayo luzohambisana  nohlelo lwamahora angu-72 oseluqalile lokuthungathwa kwabasolwa abasuke befunwa ngamaphoyisa mayelana namacala abawenzile,” kuchaza uSitole. Uthe kuzoba nesikhungo esizogcina yonke imininingwane yezinswelaboya okuzobe kusebenza kuso abophiko lwezobuchwepheshe. IMeya yeTheku uMnuz Mxolisi Kaunda, ithe: “Kuyasithokosiza ukwethulwa kwalolu hlelo olungezogcina ngokunqanda ubugebengu kodwa oluzoba nesandla ekukhuliseni umnotho nasekudaleni amathuba omsebenzi. Angingabazi ukuthi ngalo abantu bazozizwa bephephile ikakhulu abesifazane nezingane emiphakathini yethu. Okuhle ngalo wukuthi lumbandakanya nezinhlaka zomphakathi ezingaba neqhaza elikhulu ekulweni nobugebengu.” UKaunda uthe ukholwa wukuthi akekho umuntu oyoqhubeka nokuthenga izimpahla ezintshontshiwe uma kungase kuqedwe abantu abanomkhuba wokuthenga ezigebengwini. Uphinde wazwakalisa ukukhathazeka ngamaphoyisa asebenzisana nezigebengu athe kumele akhishwe embuthweni. 