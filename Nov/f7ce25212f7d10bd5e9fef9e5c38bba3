LIHLEHLISELWE uNovemba 30 icala elibhekene nabahlanu abasolwa ngokubulala izinyane leSilo uGoodwill Zwelithini, uMntwana Lethukuthula Zulu. Abasolwa oMnuz Tshefogatso Moremane (30), Nksz Margaret Koaile (42), Portia Mmola (28), Gontse Tlhoele (30) noDakalo Mbedzi (32) bavele izolo enkantolo yaseRandburg. UMntwana uLethukuthula (50), watholwa ebulewe endlini yakhe eNorthworld, eGoli, ngoNovemba 6. Ngokusho koMbuso usola ukuthi abasolwa bayingxenye yeqembu lezigebengu ezihamba zidlisa abantu izidakamizwa ngenhloso yokuba zibantshontshele impahla yabo. Abasolwa baboshwe ngoLwesihlanu. Bevela enkantolo izolo, uMshushisi uYusuf Baba uthe uMbuso uyasiphikisa isicelo sebheyili. Uthe laba kusolwa ukuthi bajwayele ukusebenza endaweni yaseBenoni nasePitoli befakela abantu izidakamizwa. Kuthiwa kunamanye amacala abanawo afuze leli enziwa eBenoni nasePitoli. Ngokusho koMbuso bake bahlangana noZulu ngaphambi kokuba bahlele ukumbamba inkunzi kodwa ukubulawa kwakhe kuthiwa akuzange kuhlelwe. Kunalokho kubukela sengathi kwaba yiphutha ukuthi agcine eshonile ngemva kokuba bemfakele izidakamizwa. Kwantshontshwa i-microwave, ithelevishini nemali elinganiselwa kuR30 000 endlini yakhe. Ekuqaleni uMntwana uLethukuthula kwakubukeka sengathi uzishonele njengoba amaphoyisa avula idokodo ngokushona komuntu kodwa kwabuye kwavulwa icala lokubulala sekubonakala ukuthi kunesandla semfene. Abasolwa basagcinwe ezitokisini, bazomelwa wummeli wesihle. Amanye amalungu omndeni kamufi kuthiwa abekhona izolo enkantolo ezozibonela abasolwa.