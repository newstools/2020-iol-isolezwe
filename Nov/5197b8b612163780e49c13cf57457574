ABAFUNDI baka-matric  abanezinga lokushisa komzimba elingaphezu kuka-38°C bazobhaliswa bodwa ngeke bahlangane nabanye abafundi. UMnyango weMfundo eyisiSekelo, uthe usuwuchibiyele umthetho olawula ukuvunyelwa kwabafundi ukuthi babhale izivivinyo zabo. Ukushisa komzimba kuthathwa njengolunye lwezimpawu eziyingozi ezingachaza ukuthi umuntu uneCovid-19. Isitatimende esithunyelwe wumnyango izolo sithi umthetho olawula ukudedelwa kwabafundi abanezinga lokushisa eliphezulu kulandela  ukuthi lo mnyango uthole ukwelulekwa uMnyango wezeMpilo. “Abafundi abanezinga eliphezulu lokushisa ngeke bahlangane nabanye abafundi uma sebeqede ukubhala iphepha abebezolibhala ngalolo suku. Bazohanjiswa ezikhungweni zezempilo ukuze bathole usizo abaludingayo. Ngesikhathi ziqhubeka izivivinyo bazolokhu bebhekwe ngeso lokhozi,” kusho isitatimende. Lesi sitatimende siqhuba sithi zonke izinhlelo zokuvikela abafundi nothisha ekutheni bangathelelani ngeCorona ngesikhathi kubhalwa izizivinyo zika-matric  seziphothuliwe. Umnyango uthe lo nyaka ubungafani neminye iminyaka ngenxa yezinselelo ezihambisana nokubheduka kweCovid-19 kodwa amaphepha azobhalwa kulo nyaka asezingeni elifanayo neleminye iminyaka ebingenazo izinselelo ezifanayo ngoba ufuna ukuthi abafundi balingane ngokwezinga lemfundo abayitholile. Amaphepha azobhalwa  ahlelwa ngonyaka odlule. Siqhuba sithi umnyango wenze izinhlelo eziningi  zokunikeza abafundi isikhathi sokuthi bafunde yonke isilabhasi. Isitatimende sithi izinhlelweni ezenziwe kubalwa amakilasi engeziwe asekuseni, awantambama ukufunda ngempelasonto, izinhlelo zemisakazo nezethelevishini zokufundisa abafundi, ukucijwa kothisha ukuze badlulisele ulwazi kubafundi, ukulethwa kwamavolontiya nothisha besikhashana abazolekelela nokuhlanganiswa kwabafundi nothisha bezikole ezehlukene babuyekeze ndawonye. UNgqongqoshe woMnyango, uNkk Angie Motshekga kulesi sitatimende unxuse umphakathi ukuthi ubeseke abafundi baka-matric njengoba bezoqala ukubhala ngoLwesine baqede ngoDisemba 15. Bangu-1 058 699 abafundi abazobhala izivivinyo zika-matric kulo nyaka. Umnyango uthi lesi yisibalo esikhulu kakhulu kunesijwayelekile ngenxa yokuthi kuhlanganiswe abafundi abachibiyelayo nabazobe bebhala okokuqala ngenxa yokuthi izivivinyo zamaphakathi nonyaka zahlehliswa. “Abazoqapha ukuthi konke kuhamba ngendlela okuhlelwe ngayo sebeqashiwe futhi sebeqeqeshiwe ngokuthi  umsebenzi bazowenza kanjani,”  kusho isitatimende. 