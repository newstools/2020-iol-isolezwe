KHULEKANI MASEKO noMBALI KHANYILE KUFE abantu abayisihlanu abevaleleke endlini ngesikhathi igqamuka amalangabi eNdwedwe ngeSonto emini. ongqongqe ngesikhathi indlu ohlala kuyo yokheleka  ngomlilo esigamekweni okushone kuso amalungu amahlanu abevalelekile, eNdwedwe izolo emini. Okhulumela inkampani yonogada i-Reaction Unit of South Africa, uMnuz Prem Balram, uthe bathole ucingo obeluvela kubantu baseMthebeni, eNdwedwe, bethi kunabantu abavaleleke endlini eshayo abebememeza becela usizo. “Ngesikhathi sifika bekukhona amaphoyisa nabezimo eziphuthumayo.  Abantu bebezama ukungena ukuze basize kodwa indlu ibigqabuka amalangabi. Onogada baphule iwindi nezinsimbi zomnyango bezama ukungena kodwa umlilo bewumkhulu kakhulu,” kusho uBalram. Uthe batshelwe ukuthi umuzi ubuzishaya sasitolo ebesidayisa ukudla, upharafini, udizili nophethroli. Ngesikhathi kuvuleka, kutholakale isidumbu sendoda (45) nezidumbu zezingane ezine ezineminyaka ephakathi kuka-13 no-16. IMeya kuMasipala waseNdwendwe, uMnuz Nkosinathi Chili, ithe ibingakabi nayo imininingwane ephelele ngoba ibisanda kuthola ucingo kwelinye ilungu lomphakathi. UChili uthe ubesazoya endaweni yesehlakalo. Imizamo yokuthola amaphoyisa ukuqinisekisa okwenzekile ayiphumelelanga. Nomndeni awutholakalanga. Kwesinye isehlakalo, usugobe amadlangala komakhelwane umndeni oshelwe wumuzi emuva kokuthi ingane ebidlala ngomentshisi ilayithe umbhede wokulala ngeledlule. Umndeni, onamalungu ayisithupha, kuthiwa usale nezimpahla obuzigqokile kuphela ngesikhathi kusha yonke into endlini KwaDabeka. Umnikazi womuzi, uMnuz Mfanafuthi Nkosi (51), uthe: “Umuzi ushe emuva kokuba umzukulu obedlala ngomentshisi egumbini lokulala ebekungelikanina oyindodakazi yami, elayitha ngephutha. Kuthe uma ebona ukuthi sekonakele, wabe esebiza unina emtshela ukuthi akayobona. Indodakazi ifike amalangabi esho phezulu enyuka ngamakhethini. Iphoqeleke ukuthi iphume ibaleke endlini nengane,” kuchaza uNkosi. Uthe uthole ucingo esemsebenzini etshelwa ngomlilo wafika sekushe yonke into endlini. “Ngifike sekugcwele abezicishamlilo namaphoyisa kodwa uma ngizwa ngababekhona uqala umlilo, bathi usheshe ngendlela eyisimanga,” kusho uNkosi. Uthe izingane zakhe zincikiswe komakhelwane. Yena nomkakhe balala kubo KwaMashu, uma kusa ekuseni bayagibela bayobheka izingane. “Siyafisa noma ngubani ongakwazi ukusilekelela kulolu sizi esibhekene nalo, asisize. Indawo isekhona egcekeni, singakwazi ukubeka enye indlu eceleni kwale eshile,” kusho uNkosi. Lithintwa ikhansela le ndawo uNksz Jabu Dlamini, lithe lizozama ukuyobheka isimo namhlanje njengoba ligcine ukuyovela emndenini ngosuku lwesehlo. “Ngixhumane nophiko loMnyango wokuHlaliswa kwaBantu nolweZinhlekelele kuMasipala weTheku. Ngilinde ukuzwa ukuthi eminye iminyango ingalekelela kanjani  njengoba ivelile nayo emndenini.” UNkosi uthe amaphoyisa awalivulanga icala mayelana nokusha komuzi. ABEZICISHAMLILO becisha umlilo okuthiwa udalwe yingane ebidlala ngomentshisi KwaDabeka ngeledlule Isithombe:SITHUNYELWE