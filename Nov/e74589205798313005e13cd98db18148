MHLENGI SHANGASE UCHONYWE elegwalagwala ngokungagudluki ekutheni omasipala neminyango kahulumeni bathole imibiko emihle yezimali uMcwaningi mabhuku jikelele uMnuz Kimi Makwetu (54), oshone izolo ngemva kokuxinwa wumdlavuza wamaphaphu. Isitatimende esikhishwe yihhovisi likaMcwaningi-mabhuku jikelele, sithe uMakwetu kwatholakala ukuthi unalesi sifo eminyakeni emibili edlule. “Sidlulisa ukudabuka nokushaqeka ngokudlula emhlabeni kukaMcwaningi mabhuku jikelele uMakwetu, oshonele esibhedlela ntambama (izolo). Ubenomdlavuza wamaphaphu otholakale ngoJuni 2018, usesigabeni sesine,” kusho isitatimende. Kunxuswe umphakathi ukuthi ukhulekele umndeni kaMakwetu, uwunike nethuba lokuzila. UMengameli Cyril Ramaphosa uncome iqhaza likaMakwetu ngokusebenza ngokuzikhandla. “Siyizwe sithole izindaba ezibuhlungu ngokudlula emhlabeni kukaMcwaningi mabhuku ophumayo esikhundleni uMakwetu, engathi angalala ngoxolo.” I-ANC income umsebenzi kaMakwetu yathi ubezimisele ngokuthi iminyango kahulumeni ithole imibiko emihle yezimali. I-DA income ukuzimela kwehhovisi loMcwaningi mabhuku yathi iyamhlonipha ngomsebenzi awenzile. UMakwetu waqokwa ngo-2013 kulesi sikhundla ngowayengumengameli uMnuz Jacob Zuma kanti ihlandla lakhe leminyaka eyisikhombisa liphela ngoNovemba 30.