WILLEM PHUNGULA ISEMANZINI indlunkulu kaZulu emva kokukhothama kwezinyane leSilo samaBandla, uMntwana uLethukuthula Zulu. UMntwana (50) kuthiwa utholakale esephangalele egumbini lakhe lokulala ngoLwesihlanu efulethini lakhe eNorthwold, eGoli. UMntwana kuthiwa ubengusomabhizinisi eGoli kodwa akutholakalanga ukuthi hlobo luni lwebhizinisi. Nguye obeyinkosana kandlunkulu wokuqala uNkk Sibongile Dlamini, esigodlweni KwaKhethomthandayo. Okhulumela indlunkulu uMntwana uMbonisi Zulu, okhulume neSolezwe ngeSonto eseGoli, uthe okwamanje kunzima ukuchaza ukuthi uphangalale kanjani ngoba ubengakayitholi  imininingwane yamaphoyisa kodwa bathole ukuthi uphangalale ngoLwesihlanu ekuseni. Akukacaci ukuthi ukhothame kanjani njengoba amaphoyisa ethi kuzocacisa umphumela wokuhlolwa kwesidumbu. esehlakalweni okukholakala ukuthi bekubanjwa inkunzi kuso. Imininingwane engaqinisekisiwe ithi izigebengu zingene efulethi lomntwana zashaqa isamba esilinganiselwa kuR80 000, zamdubula washonela lapho. Kuthiwa kuthathwe amaselula nama- laptop omntwana nomngani wakhe. Isolezwe ngeSonto lithole ukuthi inkosi Mangosuthu Buthelezi njengoNdunankulu kaZulu, iye kobikela ngokusemthethweni iSilo uZwelithini noNdlunkulu umaDlamini. Okhulumela amaphoyisa aseGauteng, uBrigadier Mothapelo Peters, uthe amaphoyisa aseHoneydew aphenya icala lokufa komuntu. UPeters uqhube wathi umufi utholakale esekhotheme ekamelweni, futhi amaphoyisa asaphenya. Uphethe ngokuthi umphumela wokuhlolwa kwesidumbu yiwona ozosiza.