AMADODA enhlangano elwa nokuhlukunyezwa kwabesifazane nezingane, i-Act Now ahambe ibanga elingamakhilomitha angu-520 esuka eGauteng eza eThekwini, afanisa ubuhlungu bezinyawo zawo obudalwe yilolu hambo nobuhlungu ababuzwayo abesifazane abahlukunyezwayo nemindeni yabo. UMnuz Tebogo Lerole, usihlalo wenhlangano, uthe amalunga alu abo angabesilisa, ahambe ngonyawo izinsuku ezingu-10 esuka eGauteng afika eThekwini izolo. Kuleli dolobha, ajoyinwe nguNgqongqoshe wezokuThuthukiswa koMphakathi kuzwelonke, uNkk Lindiwe Zulu, obephelezelwa wuzakwabo eKZN, uNkk Nonhlanhla Khoza. “Izinyawo zethu zibuhlungu, ezabanye zinamapanyazi. Endleleni besibuye sixabane, bonke lobu buhlungu kithina buchaza ubuhlungu obuzwiwa ngabantu besifazane abahlukunyezwa ngamadoda zonke izinsuku. “Singamadoda angaphansi kwale nhlangano, sithathe isinqumo sokuthi siphume umkhankaso siqwashise ngokuhlukunyezwa kwabantubesifazane. “Sithi kusuke kukhona okungahambi kahle uma indoda izohlukumeza abantu abathembele kuyo ukuba ibavikele. “Kulawo madoda sithi zikhona izinhlelo zokuwasiza. Lawo madoda anenkinga mawasondele yikhona ezothola usizo, sidinga ukuthi siphume sikhuze lo mhlola,” kusho yena. UNkk Khoza uthe lo mkhankaso wamadoda uveza lokho abebelokhu bekusho ukuthi lesi sihlava ngeke siphele uma sisaqashwe ngamaphoyisa nomnyango kuphela. “Sidinga bonke abantu ukuze sinqobe lesi sihlava. Siwumnyango sesike sahlangana namakhosi nabelaphi bendabuko. sibonisana ukuthi bona yiliphi iqhaza abangalibamba ekuqedeni lesi sihlava ngoba uhulumeni eyedwa ngeke asinqobe,” kusho yena. UNkk Zulu uthe kule minyaka engu-26 kahulumeni wentando yabantu, kucacile ukuthi akulula ukuthi luqedwe udlame. “Sidinga izinhlelo ezizoshintsha indlela abantu abacabanga ngayo. “Sidinga ukuthi sibe nezinhlelo zokuthuthukisa abesifazane ukuze bangalokhu bebambelele emadodeni abahlukumezayo ngoba bethi akukho lapho bengaya khona. “-Uma izingane nabantu besifazane besasaba ukuhamba emigwaqweni ngokukhululeka, kusho ukuthi izinhlelo zethu azikakafinyeleli lapho kumele zifinyelele khona. “Abantu besifazane bathi behlukunyeziwe, uma befika eziteshini zamaphoyisa kudingeke ukuthi baphinde bachaze ngokuhlukunyezwa kwabo nakho okubaphatha kabi ngoba kwezinye iziteshi ayikho indawo ehlelelwe bona,” kusho yena 