UMENGAMELI Cyril Ramaphosa uzobhekana nolaka lwezinyunyana zabasebenzi emuva kokuba kuqedwe uhlelo loxhaso lwesikhashana lwabasebenzi i-UIF Covid-19 Temporary Employer/Employee Relief Scheme (TERS), umkhandlu obhekele izindaba ezithinta igciwane iCorona kuhulumeni iNational Coronavirus Command Council (NCCC). Izinyunyana nabamabhizinisi bamangele ngokuthi iNCC iqede lolu xhaso ngaphandle kokukhuluma nabathintekayo njengoba uRamaphosa wayethembise ukuthi luzoqhubeka njengoba izwe lisengaphansi kwenhlekelele. I-Cosatu ithe ike yabuza ukuthi ngabe uRamaphosa uyena ophethe noma yithimba lakhe. Okhulumela iCosatu uMnuz Sizwe Pamla, uthe noma yini eshiwo uRamaphosa manje kumele bayicubungulisise kahle ngoba kungaba isinqumo esisazoshintshwa. “Asikwazi ukuba nesimo lapho isithembiso sikamengameli asenza emphakathini sizitshwa ngabanye abantu. Lokhu akukuhle futhi kuzokwenza sibuze ukuthi kanti ubani ophethe,” kusho uPamla. UPamla uthe bahlela ukucela uNgqongqoshe woMnyango wabaSebenzi uMnuz Thulas Nxesi, azobachazela ukuthi kwenzekani. Okhulumela uNxesi, uMnuz Sabelo Mali, uthe basalinde iNCCC ibachazele ngokuqedwa kweTERS, wagcizelela ukuthi akuyena uNxesi  owenze lokhu. “Sisazothola incazelo ngalokhu. Isinqumo sokuqeda lolu xhaso kube isinqumo seNCCC. Ave sithathwe uNxesi,”  kusho uMali. I-Business for SA, ixwayise uRamaphosa ngokuthi uma singaguqulwa lesi sinqumo, kuzoba nomthelela ongemuhle. “Uma uhulumeni ebona kubalulekile ukuthi kube nesigaba sokuqala sokuvalwa kwezwe, kumele lolu xhaso lubuyiswe. Uma kungenzeki lokhu kuzoba nomthelela ongemuhle kubaqashi nabasebenzi.” UNobhala jikelele weSAFTU uMnuz Zwelinzima Vavi, obengazi ngalesi sinqumo uthe akukwazi ukuthi  sithathwe nguhulumeni. UNobhala jikelele weFedusa, uMnuz Riefdah Ajam, uchaze isinqumo njengesidelela abasebenzi wathi sasithathwe ukuze kungadilizwa abasebenzi. “Kunemikhakha emininigi esesenkingeni, umnotho awukasimami ngenxa yokuvalwa kwezwe.” 