BALENGELA eweni lokuba mdibimunye nezinswelaboya futhi bakhulelwe abafundi abashiya isikole. Lawa ngamazwi kaNgqongqoshe weMfundo eyiSisekelo, uNkk Angie Motshekga, awasho ngenxa yokukhathazwa kwakhe wukuthi sikhulu isibalo sabafundi abashiya isikole ngenxa yeCorona. Kusanda kuvela ukuthi kuno-10% wabafundi abashiyayo abaduve emakhaya isifundazwe ngasinye. UNkk Motshekga uthe lokhu akwehli kahle kuye ngoba u-10% usho abafundi abangaphezu kwesigidi. Umnyango wakhe uzoqasha abasizi bothisha abawu-300 000 ukuzama ukunqanda amanzi asengene endlini. “Silahlekelwe yisikhathi esiningi ngenxa yeCorona. Kuze kwaphoqeleka ukuthi sishintshe uhlelo lokufunda nokufundisa. Uma sihlala singenzi lutho ngomonakalo owenziwe yiCorona lokho kuyolimaza nesizukulwana esizayo,” kusho uNkk Motshekga. Ukushintshana kwabafundi ngokuya esikoleni, okucindeza othisha nabafundi,  kubangelwe yimithetho yomvalelandlini. “Kusikhathaza kakhulu ukuthi kushiya nabafundi bakaGrade 8, 9 no-10. Sohlela sibone ukuthi abalekeleli bothisha bangabaheha kanjani abafundi babuyele esikoleni bezobhalisa baphinde ikilasi sibafake uma kunezikhala. Ukuhlala kwabo emakhaya kungadala ukuthi bazithole sebenza okungafanele abanye bazithole sebekhulelwa,” kusho uMotshekga. UMnuz Allen Thompson, umemgameli wenyunyama yothisha iNatu, uthe kuyabakhathaza bewothisa ukushiya kwabafundi isikole. Uthe ngaphambi kokufika kweCorona bekuvele kunenkinga yabafundi abashiyayo wathi iNingizimu Afrika inomlando othi uma abafundi abayisigidi beqala kaGrade 1, ngu-600 000 kuphela ofika ka-matric. “Asiqhamuke nezindlela ezintsha ezizobagcina esikoleni. Asandise izikole nothisha ukuze abafundi bangazitholi sebehlala nabantu abanengqondo embi bagcine sebesemajele,” kusho uThompson. Unxuse abazali ukuthi bathumele izingane esikole ngoba bewothisha bayaya okusho khona ukuthi kuphephile futhi iyalandelwa nemigomo yomvalelandlini. UNkk Motshekga uthe uhulumemi usebenzisa R12 000 ngenyanga unakekela isiboshwa ngasinye ejele kodwa umfundi ubonelelwa ngoR16 000 unyaka wonke. 