Mbali Khanyile KUGXEKWE abelaphi bendabuko abacwiya izitho zabantu nabathwalisa abafuna ukuceba,  ngenkathi kunesithangami esiqwashisa ngokuhlukunyezwa kwabesifazane e-Urban Event Space, eDurban Station, eThekwini, izolo. Umcimbi ubuhlelwe wuMnyango wezokuThuthukiswa koMphakathi KwaZulu-Natal kanti ubuhanjelwe ngabelaphi bendabuko abaphuma ezindaweni ezahlukene kulesi sifundazwe. Kugqame ukukhathazeka kwabelaphi abangahambisani nomkhuba owenziwa yilabo abaqamba amanga, bathi banesipho sokwelapha. Inkosi yaseMaNgweni, eMnambithi, uMnuz Cyril Zwane, ithe esizweni esiphethe kube nezikhawu lapho kuthathwa izicubu zabantu ngenxa yale nkinga ekhona, yokubulwa kwabantu besifazane. “Akube nohlelo kuzo zonke izifunda zokuhlolisisa abantu abazibiza ngabelaphi bendabuko ngoba bayanyamalala uma sekudaleke umonakalo. Abantu abangabelaphi bendabuko ababuyele esikweni olalenziwa phambilini. Le mithi egcwele emakethe ugcina ungazi ukuthi eyani, yingakho kubalulekile ukuthi abelaphi babuyele esikweni lokwazi ukuthi imithi abayidayisayo ngeyani,” kusho inkosi uZwane. UMnuz Sibusiso Gumede okhulumele abelaphi bendabuko, unxuse ukuthi abelaphi bendabuko abasezindaweni zamakhosi baziwe. Enye yezinkinga okukhulunywe ngayo esithangamini ngeyokuthwalwa kwabesifazane, ukuhlukunyezwa kwamathwasa nokunukubezwa kwezingane emakhaya, ezikoleni nasemasontweni. USolwazi Nceba Gqaleni we-Interim Traditional Health Practitioner Council of South Africa,  uthe ngokwesibalo socwaningo kuvela ukuthi abantu besifazane nezingane bahlukumezeka kakhulu. “Inkinga ekhona ukuthi abantu abalekelelani uma bezwa umakhelwane ekhala kumbe ehlukunyezwa ekhaya. Kuyathuleka, izihlobo ziligqibe ihlazo. Lokho kukhomba ukuthi kukhona okonakele esizweni sethu. Sigcwele ulaka esingakwazi ukulikhipha ngendlela efanele,” kusho uSolwazi Gqaleni. UNgqongqoshe woMnyango wezokuThuthukiswa koMphakathi esifundazweni, uNkk Nonhlanhla Khoza, uthe kumele kukhulunywe kujulwe ngezimo zokuhlukumezeka kwabesifazane. “Namhlanje sibona obaba behlukumeza izingane abazizalayo baze bazikhulelise. Sinogogo abahlukunyezwa ngabazukulu babo. Yingakho namhlanje sizobuzana ukuthi ngubani owayethe izicubu zabantu zikhanda imithi.”