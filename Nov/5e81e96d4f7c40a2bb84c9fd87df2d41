KUSHAQISE umphakathi waKwaMgayi, eMzinto, ukutholwa kwesidumbu somfundi obedukile sishumpulwe ikhanda labekwa eduze kwaso. Isidumbu ebese sonakele sikaBuhle Ndlovu (17), obengumfundi kaGrade 11 eGobume High, sitholwe umphakathi obusumthungathe isonto lonke ngoLwesibili ngenhla kwewa. Wayegcine ukubonakala ephila ngoMsombuluko ngesonto eledlule. Kuthiwa wayelele egunjini elilodwa noyise owavuka engasekho endlini wanganaka ngoba ezitshela ukuthi uvuke waya kwelinye ikamelo. Ngokuhamba kwezinsuku engatholakali, kube sekubikelwa amaphoyisa, wafunwa nasezihlotsheni, nasesimobeni kwaze kwabikwa nasebuholini bomphakathi. Umndeni nomakhelwane babuthane endaweni okutholwe kuyo isidumbu, bemangele. Udadewabo kaBuhle, uNksz Slindile Hlongwane uthe kubashaqisile ukutholwa komfowabo abasola ukuthi ucuyiwe. Uthe ikhanda balithole eceleni kwesidumbu,  isibhamu i-38 nencwajana. “Asazi ubulawe kanjani ngoba isidumbu sakhe bese sonakele. Okhakhayini lwakhe bekunembobo futhi indawo abelele kuyona ibimagebhugebhu kungathi kukhona akade belwa kuyo. Kunesicubu somzimba amaphoyisa ahogela izinja ahlulekile ukusithola esifuna ebese sicwiyiwe kuBuhle, “ kusho uNksz Hlongwane. Uthe ipheshana elitholwe eduze kukaBuhle belinombhalo othi: ‘Izinkinga ebenginazo bezingaphezu kwamandla ami.” UNksz Hlongwane uthe: “Uma kuqhathaniswa isandla okubhalwe ngaso incwadi nesisezincwadini zikaBuhle, azifani nhlobo. UBuhle ubengumfana othulayo, elungile futhi ehlakaniphile. Asisoli lutho siwumndeni futhi asazi ubulaweleni.” Okhulumela amaphoyisa KwaZulu-Natal uColonel Thembeka Mbele uthe kubikwe ukuthi uBuhle unyamalale ngo-Okthoba 25 isidumbu sakhe ebese sonakele satholwa ngoNomveba 3 ehlathini KwaMgayi. Uthe isidumbu sitholwe amaphoyisa obekukhona natakulayo sinenxeba lokudutshulwa. “Kutholwe isibhamu, incwajana ebibhaliwe nepeni eceleni kwesidumbu,” kusho uCol. Mbele. Uthe amaphoyisa avule idokodo ngokufa komuntu, ayaqhubeka nophenyo ngalesi sigameko.