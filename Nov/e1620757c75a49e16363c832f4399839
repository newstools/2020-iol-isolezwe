LIHLEHLELE uMsombuluko ozayo icala lendoda okuthiwa yagwaza ubabekazi wayo nendodana yakhe bafa kubangwa imali yerenti. iNkantolo yeMantshi yaseMahlabathini icala lendoda esolwa ngokubhokoda ngommese ibulale ubabekazi wayo nendodana yakhe esigamekweni okusolwa kusona umbango wemali yerenti Indoda (20) yasoLundi kwa-A iboshwe ngeSonto yase ivela eNkantolo yeMantshi yaseMahlabathini ngoMsombulukoUmsolwa oneminyaka engu-20 wakwa-A, oLundi uboshwe ngeSonto ntambama wavela enkantolo ngoMsombuluko. Icala lihlehliselwe ukuthi kusaqhutshekwe nophenyo. Kushaqise umndeni nomphakathi ukubulawa kukaNksz Siphesihle Msani (25) no-Owami Msani (5) ngempelasonto. Izidumbu zabo bezinamanxeba amaningi okugwazwa emzimbeni. Esika-Owami besinqunywe noqhoqhoqho. Umndeni usola ukuthi ummangalelwa ubulale uNksz Msani nengane yakhe ngoba efuna iziqashi zikhokhe kuye irenti. UNksz Mabongi Zulu, udadewabo kamufi, uthe abayanga enkantolo ngoMsombuluko ngoba bebengazi ukuthi uvela nini. Uthe bagcine bexhumene ngocingo nomphenyi wecala obabikele ngokwenzeke enkantolo. Uthe bazongcwatshwa ngeSonto emathuneni endawo oNksz Msani no-Owami emuva kwenkonzo ezoqala ekhaya. Umndeni usamile ekutheni ummangalelwa akumele inkantolo imnike ibheyili ngoba uyingozi kuwo nasemphakathini. Kuthiwa ummangalelwa uficwe yiziqashi ngeSonto ntambama nezidumbu zezihlobo zakhe endlini sekunephunga elidabula ikhanda.