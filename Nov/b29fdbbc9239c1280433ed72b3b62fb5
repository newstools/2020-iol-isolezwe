MBALI LHANYILE APHUME umkhankaso agcwala erenki yamatekisi amaphoyisa eqwashisa umphakathi ngokuhlukunyezwa kwabesifazane izolo eMtshebheni, eNanda. Kulo mkhankaso kugqugquzelwe abashayeli bamatekisi ukuba babone ukubaluleka kokunakekela abantu besifazane abasuke benezinkinga  emarenki.  Abashayeli abaficwe erenki bebenikwa amaphepha anemininingwane equkethe ulwazi lokulekelela abantu abanenkinga yokuhlukumeza kanjalo neyokuhlukumezeka. UMnuz Sanele Dludla ongumshayeli wetekisi uncome abomthetho ngalo mkhankaso wathi uyakuthokozela ukufika komkhankaso emarenki njengoba  abantu bamatekisi bedume ngokuba nodlame. “Ziningi izinto ezilulaza isithunzi somsebenzi wethu yingakho ngibona kukuhle ukuthi nathi sibandakanywe emikhankasweni efana nale. Yize isikhathi esiningi sikhonjwa njengabantu abenza okubi ngenxa yengcosana enodlame, ngiyakholwa wukuthi likhulu iqhaza isilibambayo nathi ekuphephiseni abesifazane njengoba kuyithi abantu bokuqala abakhalela kubona uma behlangabezana nezinkinga emarenki,” kusho uDludla. Umkhankaso obuphinde ube wumjikelezo emalokishini okubalwa kuwo iNtuzuma noMashu, uphelele ezinkundleni zemidlalo KwaMashu. UNksz Pinky Myeza waseMbava KwaSwayimane ongomunye wabesifazane asebeke bahlukumezeka ngokocansi, uthe inkinga yokuhlukumezeka  idalwa ngamadoda akhule ehlukumezeka emakhaya angafuni ukwamukela usizo lokwelulekwa ngokwengqondo. “Umuntu osuke ehlukumezekile akakhulume ukuze agweme ukumbondelana kwezinkinga nokudinwa okudalwa yindlela asuke ekhuliswe ngayo ekhaya. Mina ngingomunye wabantu abahlukumezeke ngezindlela ezehlukene. “Ngiqale nganukubezwa ngokocansi yilungu lomndeni wami ngineminyaka engu-10. Ngiphinde  ngadlula kuso leso sihluku esifanayo sengineminyaka engu-26, kwangena abantu endlini engangiqashe kuyo,” kuchaza le ntokazi. Uthe yize edlule ebunzimeni, akasoze akhiphela ubuhlungu bakhe kwabanye. UMnuz Bheki Langeni okhuliswe ngubaba obebahlukumeza nomndeni wakubo weluleke abazali wathi abagade imikhuba abayenza phambi kwezingane. “Ngikhule ngibuka umama eshaywa wubaba phambi kwami. Lokhu kungihlukumeze ngagcina sengingena empilweni yobugebengu ngoba ngithi ngifuna ukukhiphela ulaka nenzondo ebenginayo kubantu ebengibahlukumeza ngobugebengu ebengibenza. “Ubugebengu engangena kubona abungisebenzelanga ngoba ngimoshe iminyaka eyisishiyagalombili ngibhadle ejele ngento ebengingayigwema,” kuchaza uLangeni. Amalokishi obekuyiwe kuwo angezinye zezindawo ezihamba phambili ngamacala okudlwengula nobugebengu ngokwezibalo zobugebengu zaphakathi kuka-Ephreli 2019 noMashi 2020 ngokombiko kaNgqongqoshe wamaPhoyisa uMnuz Bheki Cele wangoJulayi kulo nyaka.