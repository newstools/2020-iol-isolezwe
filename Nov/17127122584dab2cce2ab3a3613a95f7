UNGQONGQOSHE wezeMpilo KwaZulu-Natal, uNkk Nomagugu Simelane-Zulu, udonse amadoda ngendlebe wathi azihlolele umdlavuza wendlala yamadoda. UNkk Simelane-Zulu ukusho lokhu ngempelasonto eMthonjaneni, ngesikhathi eqhuba uhlelo lwakhe lokusondeza izinsiza zezempilo emphakathini. Uthe umdlavuza wendlala yamadoda uhlasela amadoda aneminyaka engaphezu kuka-50 kodwa nalawo ako-45 kuyenzeka uwaphathe uma kukhona owake waba nomdlavuza emndenini wawo. “Asifuni ukuthi amadoda abulawe yizifo ezinqobekayo uma zisheshe zatholakala. Siyacela ukuthi azihlolele umdlavuza wendlala yamadoda,” kusho uNkk Simelane-Zulu. Ucele nabesifazane ukuthi bazihlole amabele nsukuzonke uma begeza. “Uma ubona sengathi ibele lakho likhulu kunelinye, kukhona amanzi aphumayo noma ubona okuthile okungajwayelekile, phuthuma emtholampilo oseduze nawe. Siyacela abadala bangatsheli amantombazane amancane ukuthi aloyiwe uma amabele awo enokuthile okungajwayelekile kodwa bawathumele emtholampilo.” Uhlelo lokusondeza izinsiza kubantu lusiza wonke amalungu omphakathi kusukela kwabadala, abakhubazekile nabaguliswa yizifo ezehlukene. Ngokwesitatimende soMnyango wezeMpilo abantu bathola usizo mahhala. Kuhlolwa izifo ezehlukene ezijwayelekile –  amehlo, amazinyo, umdlavuza wesibeletho nomdlavuza wendlala yamadoda. UNkk Simelane-Zulu uthe uhlelo luzoqhubeka ngoba uhulumeni uhlose ukuthuthukisa ezempilo ngalo nokuqinisekisa ukuthi abantu baphila kahle. 