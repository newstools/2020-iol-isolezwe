WILLEM PHUNGULA KUSOLWA ukuthi lizibulele ngenxa yesifo somdlavuza, iphini likasomlomo KwaZulu-Natal. UMnuz Mluleki Ndobe(45) uzidubule washona ngoLwesihlanu ebusuku enomndeni wakhe. Le sigameko esishiye iningi lishaqekile senzeke emzini wakhe eGlenwood, eThekwini ngezikhathi zabo 10 ebusuku. Isolezwe ngeSonto liphuthume khona ekuseni izolo kodwa lafika umndeni usuthuthele ekhaya eMzimkhulu. Leli phephandaba lifice indodana kamfowabo kamufi uMnuz Thobile Ndobe. Ichaza ngokwenzekile ithe, bebelungiselela ukulala ngesikhathi kwenzeka isigameko. Ithe endlini bekukhona yona, unkosikazi, nezingane zikamufi. Ithe umufi uthume unkosikazi ukuba amlandele amaqhwa ekhishini, okuthe esesekhishini unkosikazi kwezwakala kuqhuma isibhamu, bamfica elele esihlalweni wabe eseshona. Uthe bamfice opha kakhulu esifubeni ngakwesokunxele. Indodana ithe akukho akwaziyo akushilo umufi ngaphandle kokuthi ubengaphilile ngenxa yomdlavuza. Cishe bese zintathu izinyanga engasayi emsebenzini ngenxa yokugula. Leli phephandaba lithole ukuthi umufi ubenomdlavuza wamaphaphu kanti yiso isizathu okuthiwa senze waqeda ngempilo yakhe. Umfowabo kamufi, uMnuz Mzoli Ndobe uthe bathole ucingo ebusuku besekhaya eMzimkhulu,  base bephuthuma khona eThekwini. Uthe bafike esalele kuso isihlalo azidubule ehleli kuso umfowabo. Uthe basashaqekile ngesezo sikamfowabo ngoba noma bebazi ukuthi unomdlavuza kodwa bebengacabangi ukuthi angathatha isinqumo esibi kangaka ngempilo yakhe. “Silimele kakhulu siwumndeni. Umfowethu ubeyikho konke emndenini. Ubeyikhathalele inqubekela phambili yomndeni   waze wasungula inhlangano, uManyano lwamaNdobe futhi wasungula nesikhwama sokufundisa izingane zesibongo sakwaNdobe ezihlwempu,” kukhala umfowabo. Usomlomo wesiShayamthetho, uNksz Nontembeko Boyce, uthe ushaqeke kakhulu akuvumi akholwe ukuthi ngeke aphinde alibone iphini lakhe. “IsiShayamthetho silimele kakhulu ngokuhamba kukaNdobe. Ubewumuntu ohlakaniphile kodwa ezithobile. Ubemusha esiShayamthetho kodwa amagalelo akhe ubungafunga ukuthi kade afika, impela silahlekelwe,” kukhala usomlomo. Okhulumela i-ANC esifundazweni uMnuz Nhlakanipho Ntombela uthe bawutholile umbiko kodwa bazophawula kahle uma sebehlanganise amehlo nomndeni. Umufi ukhulele eMzimkhulu esigodini iKoki. Uqale imfundo yakhe yamabanga aphansi eZwelibanzi Primary khona eKoki, wabe esedlulela e-Ibisi High. Udlulele ekolishi wenza izifundo zobuthishela Ubuyele ngakubo wayofundisa eRietvlei Primary  ngaphambi kokungena kumasipala waseMzimkhulu. Ngo-2011 uqokwe waba ngusihlalo we-ANC esifundeni iHarry Gwala waphinda waqokwa njengemeya yesifunda ngawo lonyaka.  Ngo-2015 uqokwe waba yiphini likanobhala we-ANC kulesifundazwe. Ngo-2016 emva kokhetho lohulumeni basekhaya ubuyelile kwesobumeya, khona eHarry Gwala kwaze kwaba uyashiya eseyongena esiShayamthetho, lapho eqokwe wayiphini likasomlomo okuyisikhundla ashone esiphethe. Uke waboshwa ngecala lokufa kukaMnuz Sindiso Magaqa kodwa icala lahoxiswa ngenxa yokungabibikho kobufakazi obumhlanganisa necala. Amaqembu aphikisayo azwakalise ukushaqeka kwawo. Umengameli we-IFP uMnuz Velenkosini Hlabisa uchaze umufi njengomuntu obekhaliphile futhi enekusasa eliqhakazile kwezombusazwe. Uthe ubekhombisa ukuthi unekhono lokukhuluma nabantu uma kunguye ophethe ukuhlangana kwesiShayamthetho. Ube esedlulisa amazwi enduduzo emndenini nakwi-ANC. Nomholi we-EFF KwaZulu-Natal uMnuz Vusi Khoza, uthe iqembu lishaqeke kakhulu ukuzwa ngesigameko, wadlulisa amazwi okukhalisa umndeni ne-ANC. Umholi weDA  esifundazweni uMnuz Zwakele Mncwango, wenze okufanayo.