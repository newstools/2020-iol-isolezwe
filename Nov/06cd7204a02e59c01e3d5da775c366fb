BANIKWE izijumbana zokudla nempahla yokwakha kabusha imijondolo yabo eshile abantu basemijondolo esemgwaqweni uNew Germany, eReservoir Hills, eThekwini. UNgqongqoshe wezokuThuthukiswa koMphakathi KwaZulu-Natal, uNkk Nonhlanhla Khoza, nekhansela le-ANC, uNksz Busi Ndlovu, banikelele ngezijumbana zokudla emindenini ewu-197 eyasala dengwane. Imindeni inikelelwa ngempahla yokwakha izikhawu. Izolo kuhlomule ewu-12. Ayaziwa imbangela yomlilo oshise imijondolo ebusuku ngeSonto eledlule, kwashona uMnuz Moses Mbanjwa umlilo owaqala endlini yakhe. Ingane yomfana kaMbanjwa eneminyaka ebalelwa kwewu-10 ayenayo kuqala umlilo, yona ilulamela ekhaya emva kokusha. UMbanjwa washonela esibhedlela i-Addington ngoMsombuluko odlule. Bebejabule abantu ngenkathi bamukeliswa izijumbana ebezihabisana nengubo enkulu yokulala. Umholi womphakathi, uMnuz Mphikelwa Singekile Shezi (75) uswele imilomo yokubonga kuhulumeni ngomnikelo. Uthe nabantu bazolala bedlile futhi bavuse kabusha imijondolo yabo eyacekeleka phansi. “Sicela uhulumeni asibonelele ngezindlu zomxhaso ngoba sesihlale kule ndawo esabekwa kuyo yi-ANC kusukela ku-1997. Nathi sicela ukuba namakhaya angawethu singapheleli kule ndawo,” kusho uShezi. UNksz Ndlovu uthe bafongqe isigqoko kuMasipala weTheku, emnyangweni kaNkk Khoza ezinhlanganweni ezingenzi nzuzo nabaxhasi abazivezile balekelela ngabanakho. “Siyaqonda siwuhulumeni kumele abantu sibakhele amakhaya akahle kodwa ngenkathi besalindile kuhle sibanike okokubambisa. Abantu bakithi akumele ngabe bahlala esimeni esinje. Abathola impahla yokwakha abashelwe. Impahla siyikhipha ngamanconzu,” kusho uNksz Ndlovu. UNkk Khoza uthe nakuba kukuncane abakulethele abantu kodwa kuzowenza umehluko. “Siluzwile usizi lwabantu bakule ndawo abalahlekelwe ngomazisi, izitifiketi, imifaniswano yesikole, namakhadi okuhola izimpesheni. Phezu kwakho konke kube nomuntu odlula emhlabeni ngenxa yomlilo. Sikhathazekile siwumnyango ngemlilo ocekela phansi impilo yabantu,” kusho uNkk Khoza. 