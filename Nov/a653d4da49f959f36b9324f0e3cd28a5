KUSOLWA isoka ngokubulawa ngesihluku kowesifazane, okutholakale isidumbu sakhe silimele kanzima sinezibazi zokushaywa nasekhanda endlini, kubo kwalo isoka eClermont. UNksz Cebisile Dlamini (30) waKwaNongoma, kuthiwa ushone ngeledlule kanti ubehlala nesoka lakhe ebelimlobola, okuvele ukuthi bese behlale ndawonye kusuka ngo-2017. Kuthiwa isoka lashayela ucingo abomndeni ngosuku olwandulela ukutholakala kwesidumbu, labatshela ukuthi umufi ushaywe ngamaphara ngesikhathi ephuma edolobheni sekuhlwile. Udadewabo kamufi uNksz S’ne Xaba, uthe bewumndeni bafuna iqiniso esokeni likadadewabo, wathi selokhu lagcina ukushaya ucingo ngesikhathi libatshela ngokulimala kukamufi. Lathi limyise emtholampilo KwaDabeka kodwa walashwa wadedelwa kanti kuzosa eshonele embhedeni. “Lithe ngesikhathi ebuya bese kusebusuku kakhulu kanti wayevela edolobheni. Lisitshele ukuthi endleleni enqamula ngasebhulohweni, kwaqhamuka amaphara amshaya ezama ukumbamba inkunzi, amlimaza wafika endlini elimele. Isoka lithe lamhambisa emtholampilo wakhishwa, wase eshonela endlini lambona ekuseni ukuthi akasekho. Asiyikholwa le nto eliyishoyo ngoba kuze kube yimanje alitholakali ocingweni, umufi useze wangcwatshwa,”  kusho uNksz Xaba, othe isehlakalo senzeke ngeledlule. Isolezwe lizamile ukushayela inombolo okuthiwa ngeyesoka kodwa ibingangeni. “Asiyikholwa le nto ayezama ukuyichaza. Ungalala kanjani nomuntu olimele futhi uvumele ukuthi bamkhiphe emtholampilo? Uma kuwukuthi washaywa ngamaphara wayengasishayeli ngani ucingo ngesikhathi esamyisa emtholampilo, asazise ukuthi bamdlulisele esibhedlela umufi kunokuba abuyele naye endlini? Ucingo uluvaleleni?” kubuza uNksz Xaba. Uthe okuqinisa izinsolo wukuthi batshelwe ngabathile abahlala eduze nalapho bekuhlala khona lezi zithandani, ukuthi ingxabano yaqala emini ngesikhathi zihambele omunye umcimbi endaweni. Kuthiwa isoka laqala ukumshaya umufi phambi kwabantu, khona emcimbini kuthiwa kwathi uma abantu bezama ukulamula, labatshela ukuthi abanake izindaba zabo. Okhulumela amaphoyisa KwaZulu-Natal uColonel Thembeka Mbele, usiqinisekisile isigameko wathi amaphoyisa asaphenya, akukaboshwa muntu. 