KULINDELEKE ukuthi anqume namhlanje uSihlalo wekhomishini ephenya ngokulawulwa koMbuso yidlazana, iJaji Raymond Zondo ngesinqumo sowayengumengameli wezwe uMnuz Jacob Zuma ngokungalandeli imiyalelo yamasamanisi amphoqa ukuba azofakaza ngasolwa ngakho. UZuma ubengakasifaki isicelo eNkantolo eNkulu sokuphikisa isinqumo sikaZondo, sokuchitha isicelo sokuthi ahoxe ekubeni ngusihlalo uma esefakaza. NgoLwesine ngemva kokuchithwa kwesicelo uZuma nethimba labameli bakhe beholwa ngu-Advocate Muzi Sikhakhane, bahamba benganikeziwe imvume. USikhakhane watshela uZondo ukuthi bazomceba kwiJudicial Service Commission (JSC), ngokuba ngufakazi nejaji kulesi sicelo abebesifakile. Wacela ukuba badedelwe ukuze bayolungiselela ukudlulisela isicelo eNkantolo. UZuma wayevele eze kwikhomishini ngoba enikezwe amasamanisi ukuba azofakaza kusukela ngoMsombuluko kuze kube wuLwesihlanu ngeledlule. UZondo wathi ithimba labameli bekhomishini kumele licubungulisise ukuhamba kukaZuma enganikezwanga imvume. Ohola ubufakazi kule khomishini u-Advocate Paul Pretorius, kulindeleke ukuba acele uZondo ukuthi amthathele isinqumo esinzima uZuma, ngokudelela amasamanisi anikwa wona. Okhulumela ikhomishini uMnuz Mbuyiselo Stemela uthe asikathathwa isinqumo. “Asikho isinqumo esithathiwe ukuthi kuzokwenzakalani uma sekuqhubeka ikhomishini. USihlalo ucele abekhomishini ukuba babheke lolu daba bese bemnikeza umbiko. Yilokho kuphela osekwenzekile,” kusho uStemela. Uthe kungenzeka ikhomishini ibize ufakazi omusha namhlanje. Ummeli kaZuma, uMnuz Eric Mabuza, izolo uthe kusesekuseni kubona ukuthi bafake isicelo enkantolo baphinde bakhalaze kwiJSC.