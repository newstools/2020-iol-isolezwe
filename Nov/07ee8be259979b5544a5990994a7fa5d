SEBETHEMBE ivoti labo ukuthi yilona elizoletha izimpendulo enkingeni yokungasebenzi, lisheshise ukuhlinzekwa kwabo ngentuthuko futhi libalwele ebugebengwini, abantu abebevota okhethweni lokuchibiyela eThekwini izolo. Bekunokhetho lokuchibiyela kuma-ward awu-12 komasipala abayisishiyagalolunye KwaZulu-Natal. EThekwini abavoti baku-ward 32, 36, 81 no-84 baqungele amakhaza nemvula bayovota. Wonke umvoti ubefika esikhungweni efake isifonyo afuthwe izandla ngesibulali magciwane, ahlolwe izinga lokushisa komzimba bese eyavunyelwa ukuba angene ngaphakathi avote. Amaphoyisa abenkanise ngaphandle kwezikhungo eqinise ezokuphepha. Amaqembu ezepolitiki i-ANC, IFP, EFF, African Independent Congress (AIC) abegxumeke amatende eceleni kwezikhungo zokuvota egaya ivoti okokugcina esiza nabavoti ngokubabhekela amagama abo ukuthi ayavela yini ohlwini lwabavoti. UMnuz Joel Mhlongo (68), ohlala kwa-AA eMlaza ku-ward 84 obevota, uthe izindlu zakhiwa zangaphela baningi abantu abangazitholile. Uthe uyathemba ukuthi ikhansela elisha lizoqedela ukwakha izindlu ezisele liphuthumise nezinye izinhlelo zentuthuko. UMnuz Thobani Mbokazi (25) ongumvoti waku-ward 84, uthe ukuvota kwakhe kuzoletha ushintsho emphakathini. Uthemba ukuthi intsha izohlomula ngamathuba emisebenzi kuthuthukiswe nengqalasizinda. Isikhala sekhansela kule ward sivuleke ngenkathi kudutshulwa uMnuz Bhekithemba Phungula kwakhe eNgonyameni ngoJuni. Bakhale ngobugebengu nokubanjwa inkunzi amaphara abavoti base-Albert Park enkabeni yedolobha eThekwini. Le ndawo ingaphansi kuka-ward 32 ohlanganisa ingxenye yedolobha, ihostela iDalton neClairwood. UNksz Thobeka Ndlela uthe njengomhlali wase-Albert Park ufuna ivoti lakhe limsheshisele ukulethwa kwentuthuko, kuqedwe ubugebengu ngoba babanjwa inkunzi emini baphucwe izikhwama namaselula nsuku zonke. UNgqongqoshe wezokuBusa ngokuBambisana neziNdaba zobuHoli boMdabu KwaZulu-Natal uMnuz Sipho Hlomuka, ufike esikhungweni sokuvota ku-ward 84 ezohlola ukuthi luqhutshwa ngendlela efanele yini uhlelo lokuvota. Ubekhathazekile ngesibalo esincane sabavoti wathi intuthuko ifika ngokuthi abantu basebenzise ilungelo lokuvota. Uthe umnyango wakhe uzolwa nokusocongwa kwamakhansela nabaholi bomphakathi njengoba kubhekwe okhethweni lomasipala ngo-2021. UMnuz Sihle Zikalala ongusihlalo we-ANC eThekwini uzifikele mathupha e-Albert Park ezoqinisa umkhankaso we-ANC, wathi amalungu obuholi obuphezulu bale nhlangano esifundazweni abetshalwe kuwo wonke ama-ward abenokhetho izolo. BAQUNGELE imvula namakhaza abantu baku-ward 84 eMlaza beyovota okhethweni lokuchibiyela obeluyizolo   