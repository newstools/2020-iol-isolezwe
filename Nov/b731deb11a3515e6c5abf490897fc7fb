I-SASSA KwaZulu-Natal ibaqinise idolo abahola impesheni ngokuthi ukuholelwa kwabo ngeke kuphazamiseke, kuzoqhubeka njengokujwayelekile ngamaholidi kaKhisimusi. Lokhu kulandela imibiko engelona iqiniso okuthiwa isatshalaliswa ngabathile eManguzi ngenhloso yokudunga umphakathi. Kuthiwa batshela abantu ukuthi iSassa ngeke isabafakela abantu imali emakhadini abo okuhola kusukela ngoDisemba. Umphathi wakwaSassa KwaZulu-Natal uMnuz Themba Matlou, uthe iSassa izoqhubeka ifakele abantu imali emakhadini abo. “Sixwayisa abantu ukuthi baqaphele ogalakajane abasabalalisa imibiko engelona iqiniso ngeSassa. Sinxusa abantu uma bemanqika ngemibiko abayizwayo emphakathini, bavakashele amahhovisi akwaSassa beyoqinisekisa noma babike emaphoyiseni.” UMatlou uthe bangashayela nenombolo yocingo: 033 846 3400 ukuthola ulwazi. NgoSepthemba iSassa ixwayise ngamaqola azibiza ngabasebenzi bayo, angena umuzi nomuzi kaMafunze, eMgungundlovu, bashintshele abantu amakhadi okuhola. Babethembisa ivawusha yokudla bese beshintsha amakhadi. ISassa yathi ayikho ezinhlelweni zokushintsha amakhadi. Yathi olahlekelwe ikhadi angakwazi ukwenza elisha emahhovisi akwaSassa naseposini kuphela.