SABELO NSELE ‘NGIMSULWA. Angithukile nakancane ngoba ngiyazi ukuthi akukho okubi engikwenzile.” Lokhu kushiwo nguNobhala jikelele we-ANC izolo emini uMnuz Ace Magashule, ngemva kwemibiko yokuthi oKlebe bakhiphe incwadi egunyaza ukuthi aboshwe. UMagashule kulindeleke ukuthi avele enkantolo ngoLwesihlanu, lapho ezobhekana khona namacala enkohlakalo athinta ukukhwatshaniswa kwezigidi zamaRandi zemali yokulungisa uphahla ezindlini zemixhaso ezifulelwe ngetsheboya, eFree State. OKlebe bebelokhu bephenya uMagashule ngale thenda kaR225 million eyakhishwa ngo-2014, ngesikhathi esangundunankulu waseFree State. Bayisikhombisa asebeboshiwe mayelana nodaba lwethenda, kulandela ubufakazi obuthulelwe iKhomishini ephenya ukulawulwa koMbuso yidlanzana eholwa yijaji uRaymond Zondo. Kwababoshiwe kubalwa nosomabhizinisi inkampani yakhe eyahlomula ngale thenda nowayeyisikhulu esiphezulu emnyangweni wezokuHlaliswa kwaBantu. Okhulumela oKlebe eFree State uCaptain Lynda Steyn, ukuqinisekisile ukuthi isisayiniwe incwadi egunyaza ukuthi uMagashule aboshwe. “Kodwa ubengakanikezwa yona. Uzovela enkantolo ephakeme yaseBloemfontein ngoLwesihlanu.” UMagashule obekhankasela ukhetho lokuchibiyela eGoli izolo, utshele abezindaba ukuthi uzobona uma sekwenzeka lokhu. “Ngizoxhumana nabameli bami, sibone ukuthi siya kanjani phambili. Umzabalazo uyaqhubeka. “Ngiwumhlali wakuleli angenzanga lutho olubi,” kusho uMagashule. Okhulumela i-ANC uMnuz Pule Mabe, uthe uMagashule ubazisile ngalolu daba. “Sizolulandela bese simemezela ezakamuva uma kukhona isidingo. Vele unobhala jikelele uke wakhuluma ngalolu daba, wakubeka kwacaca ukuthi uzobambisana nophenyo.” Izindaba zencwadi egunyaza ukuboshwa kukaMagashule zaqala ukuvela ngenyanga eydlule, lapho oKlebe baphika balala ngomhlane ukuthi ikhona incwadi egunyaza ukuboshwa kukaMagashule. 