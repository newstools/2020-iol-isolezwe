Sabelo Nsele ABAFUNDI baka-matric abebebhala iphepha lesiNgisi lokuqala lezivivinyo zokuphela konyaka bathi belingamanzi. Izolo abafundi baka-matrici baqale ngephepha lesiNgisi ukuhlolwa kwabo. Abafundi basesikoleni iNyonithwele Secondary,  eMgungundlovu, bathe balizwe lilula iphepha elijwayele ukushikilisa abaningi. UMpumelelo Nxumalo uthe kalizange limnikeze inkinga. “Belilula. Ngisheshe ngaqeda futhi ngiyiphendula yonke imibuzo ebengiyibuziwe.” Uthe ukusebenza ngokuzimisela ngesikhathi elungiselela iphepha kwenze alizwe lingamanzi. “Ngisebenze ngokuzikhandla ngesikhathi ngilungiselela ukubhala. Bekufanele ngifunde amahora awu-16 njalo ngosuku. Nasesikoleni othisha bethu bebenza ngakho konke okusemandleni abo ukuthi bayasicija. Besifunda nantambama.” Njengoba uNxumalo engakungabazi ukuthi uzoziphasa ngamalengiso izifundo zakhe, uthe manje asekulwela wukuthola isikhala sokuyofundela ukuba wummeli. UNkuthalo Shange wasesikoleni esifanayo, uthe iphepha belingelona iqatha ebelingambinda. “Kuningi impela engikwazile ukukuphendula. Ngingasho nje ukuthi belingelibi.” Uthe bekungelula ukufunda u-matric kulo nyaka ngenxa yegciwane iCorona. “Bekufanele sixhumane nothisha bethu ngoWhatsApp. Iningi lethu belingenawo amaselula akwazi ukungena kwiWhatsApp. Enye inkinga bekuba wukungabi bikho kwe-data yokungena kuWhatsApp.” UNkuthalo uthe ufisa ukuyofundela ukuba ngudokotela wesikhumba ngonyaka ozayo. 