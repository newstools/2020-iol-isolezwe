ZIJIKILE izinto esikhungweni esiphakela omasipala nezimboni ezisenyakatho yeKwaZulu-Natal amanzi uMhlathuze Water, esithole umbiko womcwaningi mabhuku jikelele omuhle futhi ongenayo imibandela. Lezi zindaba zidalulwe yisikhulu esiphezulu soMhlathuze Water uMnuz Mthokozisi Duze, othe bashintshe indlela yokusebenza njengoba wonke umsebenzi eseqonda ukuthi uma enza okuphambene nomthetho uzojeza. UDuze wafica uMhlathuze Water ungenayo imali eyanele yokusebenza kwazise kwakunoR300 million owawumoshiwe. UMnuz Thokozani Hlongwane oyisikhulu esibhekele ezemali eMhlathuze Water, uthe baziqinisile izinhlelo zabo zokusebenzisa imali ngokuqasha abantu abanamakhono afanele nokwenza umbiko wemali njalo ngenyanga. Uthe onyakeni wezimali ka-2019/2020 uMhlathuze Water wenze inzuzo kaR136 million. Isiyonke imali engenile kulo nyaka iwuR423 million. Uthe bekungelula ukufinyelela kulesi gaba ngoba ngo-2016/17 bathola umbiko womcwaningi mabhuku jikelele omubi, ngemva kwalowo kwalandela omuhle kodwa onemibandela njengoba kulo nyaka umbiko ube muhle wangaba nemibandela. UDuze uthe umbiko womcwaningi mabhuku ubalulekile ngoba ubheka yonke into eyenzekayo, bese efinyelela kwisinqumo esifanele. Uthe abantu kufanele baqonde ukuthi izinkampani zikahulumeni kaziyona indawo yokuqhuba inkohlakalo kodwa kufanele zihambise izidingo. “Akusikhona kwamachanca ezinkampanini zikahulumeni. Kufanele uphele lo mqondo wokuthumela abantu abangawazi umsebenzi ezinkampanini zikahulumeni. Owenza okuphambene nomthetho uzojeza, ngeke ngibabuke abantu bedlala ngemali kahulumeni. Ngesikhathi ngifika ngakhuculula inkohlakalo, kukhona abangihambise enkantolo ngalesi senzo. Imali eyahlonyulwa yizinkampani ezazisebenza noMhlathuze Water ngokungemthetho sisezinhlelweni zokuyibuyisa ngohlelo lwasenkantolo,” kusho uDuze. Uthe amakhasimende abo amaningi yizimboni kuthi omasipala babe sengxenyeni engu-20% wamakhasimende. Uqinise abantu abahlala enyakatho yeKwaZulu-Natal idolo ngokuthi banamanzi enele ukubhekela ihlobo kwazise amachibi abakha kuwo amanzi agcwele bese kuthi idamu iJozini libe namanzi awu-40%, iGoedetrow yona ibe nawu-51%. Ukhumbuze abantu ukuthi umsebenzi woMhlathuze Water wukuthumela amanzi komasipala bese omasipala benza isiqiniseko sokuthi amanzi ayafika kubantu. Udonse abantu ngendlebe wathi mabaqhubeke nokonga amanzi. USihlalo webhodi yoMhlathuze Water uNksz Thabi Shange, uthe bayajabula ngokuthi le nhlangano iphethwe kahle futhi bazoqhubeka nokuza nezinhlelo eziletha umehluko empilweni yabantu. Uveze ukuthi banezinhlelo eziningi zokuqinisekisa ukuthi imali iyangena kanjalo namanzi ahlala ekhona, abale kuzo ezokusebenzisana nezwe iSwatini, ezokukhuculula amanzi asolwandle ukuze aphuzeke nezokumba amanzi ngaphansi komhlaba. Mayelana nezindaba ezivela kwikhomishini yeJaji Raymond Zondo zokuthi owake waba ngusihlalo webhodi yaseMhlathuze Water uNkk Dudu Myeni washushumbisa uR2 million owawebiwe kule nhlangano, uDuze akathandanga ukuphawula ngalolu daba wathi lusenkantolo. 