BANEKELE umholi we-IFP uMnuz Velenkosini Hlabisa nongenele umbango wesobukhansela, uMnuz Mthembiseni Thusi, usizi lwabo abantu baku-ward 32 eThekwini ngesikhathi kunomkhankaso wokhetho lokuchibiyela izolo. UHlabisa, uThusi nobuholi beNkatha bahambele emafulethini ase-Albert Park enkabeni yedolobha eThekwini nasehostela iDalton, izindawo ezingena ku-ward 32. Ngenkathi benxusa abantu ukuthi bavotele iNkatha okhethweni lokuchibiyela ngoLwesithathu oluzayo bebexoxa nabo babuye babhale phansi izinkinga zabo abebebacela ukuthi bavotele iNkatha okhethweni lokuchibiyela ngoLwesithathu oluzayo. Bathe konke kusezandleni zabo ngevoti labo uma befuna uguquko ezinkingeni ababhekene nazo. Abantu bakhale ngokukhishwa emafulethini abahlala kuwo, ubugebengu, ukubanjwa inkunzi ngamaphara, ukungcola nokungahlanzwa kwezindawo abahlala kuzo. UMnuz Zamani Ntuli, ohlala efulethini iMadiba House, e-Albert Park, uthe banenkinga yokukhishwa emafulethini abakhokhiswa kuwo itshe lemali yerenti. Uthe uneminyaka ewu-20 ehlala efulethini kodwa sebekhishwa ngabantu bokufika eNingizimu Afrika abeba amafulethi. Udaba lwabo lusezithebeni zeNkantolo eNkulu eThekwini. “Uma weqiwe yinyanga ungakhokhanga kwengezwa inzalo enkulu okuba nzima ukuyikhokha. Lokho kuyasigqilaza ngoba sigcina singasakwazi ukukhokha sekungaphezu kwamandla ethu,” kusho uNtuli. UNksz Tholakele Myeza ongumhlali futhu ongusomabhizinisi ukhale ngokunganakekelwa ngendlela kwamafulethi, ukudayiswa kwawo nobugebengu. “Abaholi abaphethe emkhandlwini abakwazi ukusivikela ezinkingeni esibhekene nazo. “Kungcolile kule ndawo futhi ifulethi esihlala kulo libhaliswe njengendawo ehlala izitshudeni okwenza singakwazi ukuvakashelwa yimindeni yethu,” kusho uNksz Myeza. UThusi uthe uma enqoba akezile ngokuzoba yikhansela kodwa uzoba yisisebenzi sabantu. Uzozwa ngabantu ukuthi ikuphi inkinga yabo bese eba yisithunywa sabo ngaso sonke isikhathi. “Sizoba nezinto esizozibeka eqhulwini okumele zenzelwe umphakathi bese kuba yiwona oshoyo okumele ngiqale ngakho ngiwenzele khona. Angizoba yikhansela noma yisikhulu kepha yisisebenzi sabahlali,” kusho uThusi. UHlabisa ubezonxusa abantu ukuthi bavotele uThusi omele iNkatha ngoba uzosheshisa uhlelo lokuhlinzekwa kwabantu ngentuthuko. Abantu baseThekwini bakhala ngokuhluleka kwamakhansela ukuhlangabezana nezidingo zabo. Uthe abantu abazitholi izindlu, ugesi, amanzi nokunye. “UThusi uyena owaya e-Albert Part wayovimba ukukhishwa kwabantu emafulethini. Wayekhona nangesikhathi somvalelandlini eqinisekisa ukuthi abantu bayadla futhi bayazithola izinsiza engabhekile ukuthi umuntu uphuma kuliphi iqembu. Abantu abavotele i-IFP ezobalethela ushintsho kule ndawo,” kusho uHlabisa.