IBE nomthelela omuhle emadamini aKwaZulu-Natal imvula ene umlibe ngempelasonto. Ngokusho kwabeMgeni Water, lokhu kusho ukuthi akukho ukunqanyulelwa kwabantu amanzi ngenhloso yokuwonga okulindelekelile kuMasipala waseThekwini, eMsunduzi, eMgungundlovu, oGwini, eHarry Gwala, oThukela, nakwiLembe ezinsukwini ezizayo. Amadamu amathathu kwamane aseningizimu yesifundazwe - uMzinto Dam ugcwale ngo-19%, i-EJ Smith Dam ingenelwe amanzi angu-5% kwathi iNungwane yagcwala ngo-2%. Ngokusho kwabeMgeni Water, lezi kube izindaba ezinhle emiphakathini eseningizimu yesifundazwe kwazise kuza amaholidi kaKhisimusi lapho amanzi esetshenziswa kakhulu. Okhulumela uMgeni Water, uMnuz Shami Harichunder, uthe uma liqhubeka lina izulu,  ngempelasonto azogcwala mfi amadamu. Uthe manje uMzinto Dam unamanzi angu-89%, i-EJ Smith inangu-93% kuthi iNungwane ibe no-80%. Amanzi emvula ewu-170mm angene emadamini amahlanu eziseningizimu yesifundazwe. “Izangoma zezulu zithi lisazona kusukela kule nyanga kuze kube uJanuwari. Imvula yakamuva kade yayibikiwe,” kusho uHarichunder. Enhla neTheku, idamu iHazelmere linomthamo wamanzi angu-38% bese kuthi iMvutshane Dam eKwaMaphumulo ibe namanzi angu-88%. Kukhuphuke ngo-3% ukugcwala kwamanzi edamini laseXobho, iHome Farm elinamanzi angu  49%. Amadamu amathathu asoThukela iWoodstock, Spionkop neWagendrift ukugcwala kwawo kungu-75%, 80% no-81% ngokulandelana. UHarichunder uthe amadamu asenkabeni yesifundazwe iMearns, Spring Grove neMidmar angenelwe amanzi emvula ewu-290mm ngempelasonto. Alukho ushintsho emanzini angene edamini iMidmar eku-90% ukugcwala neSpring Grove enamanzi angu-35%. I-Mearns ingenelwe u-9% wamanzi emvula yagcwala yafika ku-62%. Amadamu okuyiNanda ne-Albert Falls alukho ushintsho olubekhona ngoba kusewu-76% no-28% ukugcwala kwawo. “Sikhathazekile ngomthamo wamanzi ose-Albert Falls ngoba awanele ukuphakela izakhamizi, iningi lazo eziseThekwini. Ukuntuleka kwamanzi kuleli damu, okwehla ngo-1% masonto onke - kuphoqe ukuthi kube nokwengezwa kwamanzi esiwadonsa edamini laseNanda,” kusho uHarichunder.