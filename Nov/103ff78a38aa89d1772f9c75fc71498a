BAZOVELA kuleli sonto enkantolo abasolwa ababoshelwe amacala ahlukene ngesikhathi amaphoyisa eqhuba umkhankaso wokulwa nobugebengu, ngoLwesine nangoLwesihlanu eThekwini. Okhulumela amaphoyisa KwaZulu-Natal uBrigadier Jay Naicker, uthe lo mkhankaso wokulwa nobugebengu wezinsuku ezimbili ubuholwa yiphini lomkhuzi wamaphoyisa esifundazweni uMajor General Thulani Gonya kanti kuboshwe abasolwa abangu-134 kwatholakala nezimoto ezebiwe nezidakamizwa. UNaicker uthe amaphoyisa abenkanise emigwaqweni ehlukene eThekwini, ebheka abasolwa abafunwayo. Uthe amaphoyisa abe nezivimbamgwaqo, agasela nasezindaweni zokucima ukoma. Uthe kuboshwe abasolwa abafunelwa amacala okubulala, ukuzama ukubulala, udlame lwemindeni, ukudlwengula namanye amacala. UNaicker uthe kuboshwe nobefunelwa uxhaxha lwamacala okukhwabanisa athinta uR10 million. Bonke bazovela kuleli sonto ezinkantolo ezehlukene. 