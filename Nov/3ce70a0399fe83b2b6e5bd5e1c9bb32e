NONTUTHUKO NGUBANE ne-AFRICAN NEWS AGENCY (ANA) KUBOSHWE abahlanu abasolwa ngokuthinteka ekubulaweni kwezinyane leSilo Samabandla, uMntwana uLethukuthula Zulu. Abane kwababoshiwe ngabesifazane. Abasolwa besifazane abaneminyaka ephakathi kuka-27 no-42 nowesilisa oneminyaka engu-32 babhekene necala lokubulala. UZulu watholwa ebulewe emzini wakhe oseNorthwold eGoli, ekuqaleni kwale nyanga. Okhulumela amaphoyisa eGauteng uBrigadier Mathapelo Peters, uthe abasolwa baboshwe ngoLwesihlanu. “Kube nophenyo olunzulu oluholele ekuboshweni kwabasolwa. Kusukela kwenzeka isigameko amaphoyisa aqala avula idokodo ngokufa komuntu, kwagcina sekuphenywa icala lokubulala,” kusho uPeters. Uthe abasolwa batholwe nezimpahla zikaZulu ezantshontshwa ngesikhathi ebulawa. Okhulumela iNdlunkulu uMntwana uThulani Zulu, uthe bezwe ezindabeni ngokuboshwa kwabasolwa. “Akulona udaba esingakhuluma ngalo lolu ngaphandle uma iSilo sesithe asikhulume ngalo sesithole umbiko. Empeleni nje le nto oyikhulumayo siyibone ezindabeni. Asazi ukuthi amaphoyisa asebenza kanjani. Ngokwethu bekumele ayobikela iSilo ngokwenzekile nokuboshwa kwabasolwa. Okwamanje yilokho esingakusho,” kusho uZulu. 