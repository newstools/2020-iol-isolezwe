SABELO NSELE UZIDLELE amahlanga uMnuz John Steenhuisen embangweni wokuhola iDA. Izolo uSteenhuisen ukhethwe ngo “elethu” ukuthi abe ngumholi wesine ukuhola leli qembu elingelesibili ngobukhulu kule lizwe. USteenhuisen othole amavoti angaphezu kuka 80%, ehlula ilungu lesiShayamthetho saKwaZulu-Natal kulo mjaho, uNksz Mbali Ntuli. USteenhuisen oke waba yikhansela eMkhandlwini waseThekwini, waphinde waba yilungu lesiShayamthetho saKwaZulu-Natal, ubebambe njengomholi wesikhashana kwiDA kusukela kwashiya isigubhukane uMnuz Mmusi Maimane ngonyaka odlule. Enkulumeni yakhe yokwamukela isikhundla, uSteenhuisen uncome kakhulu indlela uNksz Ntuli akhankase ngayo ngesikhathi kuyiwa kulolu khetho. “Awuzange wenze izinto ukuthi zibe lula kimina. Ungingcwekisile kwaze kwaba sekugcineni, wangadikibala. Lokhu kuqinisekisa ukuthi intando yabantu ikhona eqenjini lethu. Lokhu kuwubufakazi bokuthi thina abaholi bethu abakhonjwa ngentshebe kepha sibakhetha ngentando yabantu.” USteenhuisen uthe manje osekubahlalele ngukuqinisekisa ukuthi iqembu lihlabana ngabanye omasipala okhethweni lwangonyaka ozayo, njengoba  lakhombisa ukukhula okhethweni lohulumeni basekhaya oludlule. USteenhuisen obethula inkulumo yakhe eThekwini, uthembise ukulwa nenkohlakalo. “Inkohlakalo isilibulele izwe. Abantu abahlwempu abathola izibonelelo zikahulumeni bangagcina bengasazitholi ngenxa yokuthi imali yezwe iphelela enkohlakalweni.” UNksz Ntuli ubhale ezinkundleni zokuxhumana ehalalisela uSteenhuisen. “Ngiyaziqhenya ngokwenziwe yiDA namhlanje. Manje umsebenzi osihlalele ngowokwenza isiqiniseko sokuthi iNingizimu Afrika iyizwe eliphumelelayo. Kule ngqungquthela eyingqophamlando njengoba ibibanjwe ngezobuchwepheshe, kuphinde kwakhethwa uNkk Helen Zille njengosihlalo weFederal Council. Kuyona bekukhona izithunywa ezilinganiselwa ku-2000 ebezihlangane ezindaweni ezehlukene ezingu-39.