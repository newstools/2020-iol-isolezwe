UFICWE iziqashi nezidumbu zezihlobo zakhe endlini,  owesilisa okusolwa ukuthi uzibhokode ngommese wase eyazigeza maqede wazisonga ngengubo ngoba egqiba ubufakazi. Umsolwa oneminyaka engu-20 wakwa-A, oLundi, uboshiwe wabekwa amacala amabili okubulala emuva kokutholakala nesidumbu sikababekazi wakhe nendodana yakhe okusolakala ukuthi ubabulale ngemva kombango wemali yerenti. Uvelile namhlanje enkantolo yeMantshi eMahlabathini. UNksz Siphesihle Msani (25) no-Owami Msani (5) babulawe ngoMgqibelo ekuseni kodwa izidumbu zabo zitholakale ngeSonto ntambama. Kuthiwa omunye wabafundi baseMasibumbane High, oyisiqashi kulo muzi, ufice umsolwa ehleli yedwa kulo muzi kodwa kunephunga elingajwayelekile elinuka kabi ebeliqhamuka kwelinye lamakamelo. Kungalesi sikhathi lapho kuthiwa umsolwa ube eseyalela iziqashi ukuthi imali yerenti isizokhokhwa kuyena ngoba uNksz Msani akekho kodwa zashaya amakhala. Kube sekuqala kuthungathwa uNksz Msani kulo muzi onamakamelo ayisikhombisa, isidumbu sakhe satholwa phansi egunjini lakhe lokulala sisongwe ngengubo yokulala izinyawo ziboshwe ngentambo. Kuqhutshekiwe kwathungathwa u-Owami, isidumbu sakhe esitholwe egaraji sifakwe esikhwameni esiluhlaza sinqunywe uqhoqhoqho. Ubabekazi kamsolwa, uNksz Mabongi Zulu, uthe basola umbango wemali yerenti kulokhu kubulala. Uthe ubehlala ndawonye nababulewe futhi ehlezi ebasongela ngokuthi uyobabulala izidumbu zabo aziqobe bese eyazishisa. “Le ngane ingumuntu ogcwele intukuthelo nonya futhi idla izidakamizwa. Ibilokhu ixolisa ngenkathi isibizelwe amaphoyisa ngekwenzile. Ishaqise wonke umuntu le nto eyenzile. Ayifuni ukusebenza futhi yashiya phansi isikole yathi ikhathele ayingalokhu icefezelwa ngemfundo yona,” kusho uNksz Zulu. Uthe nyakenye umsolwa washaya umufi kubangwa imali yerenti waze wambophisa. “Umufi wavukwa isihe wayolisula icala ngoba ezitshela ukuthi umsolwa useshintshile kanti ufihle induku emqubeni, ekugcineni uzombulala. Le ngane asifuni ithole ibheyili kwathina siyayisaba izosiqoba sonke,” kusho uNksz Zulu. Okhulumela amaphoyisa KwaZulu-Natal uColonel Thembeka Mbele uthe izidumbu zababulewe bezinamanxeba amaningi okugwazwa emzimbeni. Uthe kusaphenywa ngembangela yalokhu kubulala. UMkhuzi wamaPhoyisa KwaZulu-Natal uLieutenant General Khombinkosi Jula usigxekile isigameko sokubulawa kwababili nokusolwa umuntu ebekumele ngabe uyabavikela. “Sizoqinisekisa ukuthi uphenyo luyenzisiswa bese sithumela enkantolo idokodo elihlanganiswe ngendlela ukuze umsolwa agixabezwe ngesigwebo esimfanele,” kusho uJula. U-OWAMI Msani ogwazwe kaningi emzimbeni wanqunywa uqhoqhoqho esehlakalweni okusolwa kusona isandla selungu lomndeni kwa-A oLundi ngempelasonto UNKSZ Siphesihle Msani wakwa-A oLundi, obulawe ngokugwazwa esehlakalweni okusolakala kusona umshana wakhe Izithombe: ZITHUNYELWE