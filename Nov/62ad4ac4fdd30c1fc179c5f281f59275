Mbali Khanyile AMAPHOYISA  asathungatha othinteka ecaleni lokubulawa kowesifazane nengane okwatholakala izidumbu zabo ngasemfuleni, uMngeni KwaDabeka, ngenyanga eyedlule. Izidumbu zikaNkk Smangele Smamane ( 39) noSbongakonke Mthembu ( 12) baseNewlands West, zatholwa ngabantu ababedlula ngasehlathini ezalahlwa kulo zifakwe epotimendeni. Ipotimende ababefakwe kulo kuthiwa lalinamaphepha ayenekheli lomuzi ababehlala kuwo. Okhulumela amaphoyisa KwaZulu- Natal, uColonel Thembeka Mbele uthe: “ Akukaboshwa muntu. Amaphoyisa asaphenya.” UMnuz Smanga Smamane ( 34) ongumyeni kamufi, uthe useze waphathwa wukhwantalala ngenxa yokungaboshwa kwabagila umkakhe nendodakazi yakhe. “Njengoba sekuphele isikhathi eside kangaka bengakabanjwa abathinteka ecaleni kunzima, akulula nhlobo. Ngabe kungcono ukuba uyatholakala owasigila manje akukho zimpendulo, kuthulekile,” kusho uSmamane othe usebuyele esibhedlela kwaze kwaba kabili ngenxa yokhwantalala. Uthe kuphoqeleke ukuthi amiswe emsebenzi ngenxa yokugula. UNkk Smamane kuthiwa wagcina ukubonakala ngo-Okthoba 5, ebizwe ngowesifazane ongumakhelwane emuva kokuxabana kwezingane. Ingxabano yayiphakathi kukaSbongakonke nengane, yakamakhelwane. NgokukaSmamane, inkosikazi yakhe yabizwa ngumakhelwane ethi akalande indodakazi yabo eyayixabana nomngani wayo ongumakhelwane eyayijwayele ukudlala nayo. Ayibange isabuyela ekhaya ngalolo suku.