SABELO NSELE BANGABA senhlanhleni abantu abangu-120 abangasebenzi bazokuba senhlanhleni yokuhlomula ngesibonelelo sezinyanga zonke njengoba iqembu likaMnuz Mmusi Maimane, i-One SA Movement, lizohlola ukuthi lungasebenza yini uhlelo lokuholela abangasebenzi kuleli. Leli qembu lithe lizoqala ukuhlola uhlelo ngonyaka ozayo lapho kuzotonyulwa abangasebenzi ukuze bahlomule ngesibonelelo esizodonsa izinyanga ezingu-18. Abazokuba senhlanhleni nokuthiwe bazokhethwa emiphakathini entulayo yasemakhaya, bazothola uR1 200 ngenyanga. UMaimane uthe inhloso yabo ukukhombisa ukuthi leli lizwe lingakwazi ukuqhuba uhlelo lokunikeza abangasebenzi izibonelelo. Uhlelo luzoqala ngoMashi kanti leli qembu lithe wonke umuntu wakuleli oneminyaka ephakathi kuka-18 no-59, wamukelekile ukufaka isicelo. Ethula uhlelo uMaimane uthe indlela olungenziwa ngayo ukuthi zonke izinkampani ezenza inzuzo engaphezu kukaR50 million, ziphoqwe ukuthi zifake ingxenye ewu-10% wenzuzo yazo, esikhwameni esizoholela abangasebenzi. “Lokho kobe sekusho ukuthi izinkampani azisadingi ukulandela imibandela yeBEE (Black Economic Empowerment). Uma nje befake le ngxenye kulesi sikhwama, kosho ukuthi sebeyihlangabezile imigudu,” kusho uMaimane. Selokhu uhulumeni wakuleli eqale ukuholela abangasebenzi isibonelelo ngesikhathi sikathaqa, bayanda abathi kufanele abangasebenzi basithole unomphelo isibonelelo (sikaR350). Izinhlangano eziningi zikholelwa ekutheni izwe lingakwazi ukukwenza lokhu. UMaimane uthe igebe phakathi kwalabo abadla izambane likapondo nabampofu, likhulu kakhulu. “Impilo inzima kubantu abaningi bakuleli zwe njengoba ukubhebhetheka kwegciwane iCorona kube nomthelela ongemuhle kwezomnotho. Abantu abaningi bakhungathekile kanti bacwile ezikweletini.”