KUSUKE esinamathambo kwashoda ozogadla phakathi kwamaphoyisa namalungu ombutho womakadebona boMkhonto weSizwe (MKMVA), ngesikhathi ezama ukumasha emgwaqweni osenkabeni yeTheku emkhankasweni wawo wokuvala izitolo zabokufika kuleli dolobha, izolo. Lokhu kulandela udlame oluqubuke phakathi kwabebemasha abangene ngenkani ezitolo zabokufika  baphihliza amawindi kwashaywa nabebekulezi zitolo, okugcine kuphoqe amaphoyisa ukuthi ayihlakaze ngesisi esikhalisa unyembezi imashi. Ngaphambi kokuthi kuqale lesi sidumo esenzeke ngasepaki iKing Dinuzulu lapho ibisukela khona imashi kuqale  kwaba  nomdonsiswano othathe amahora evile kwamahlanu kwabeMKMVA namaphoyisa okuvele ukuthi bebengenayo imvume yokumasha emigwaqweni yedolobha.  Buqamama nalapho bekuhlangene khona amalungu, bekukhona idlanzana labokufika ebelidlubhe ezimnyama okuvele ukuthi nalo belilungiselela imashi yalo okuvele ukuthi lona belinayo imvume okungenye yezinto ezisuse umsindo okugcine ngokuthi amaphoyisa acele abokufika ukuthi bayihoxise imashi. Ukuqhumisa isisi esikhalisa unyembezi ukuhlakaza abebeshaya abokufika nokuhlakaza isixuku sabebemasha ngaphandle kwemvume kususe omkhulu umsindo, amalungu eMKMVA  abethukuthele egane unwabu, esho ukuwabamba ngezandla amaphoyisa. UMnuz Zibuse Cele ongomunye wabahleli bemashi yeMKMVA, uthe abakaze bacele imvume uma bemasha kodwa baxhumana nobuholi ukubazisa ukuthi bazoba nemashi. “Sixhumanile nabasiphethe sabazisa ngemashi. Kube nenkinga ngasohlangothini lwamaphoyisa asitshele ukuthi awabatholi abaphathi bethu ukuqinisekisa ukuthi le mashi iba khona,”  kusho uCele. Ebuzwa mayelana nokungena ezitolo zabokufika uphikile ukuthi kwenziwa amalungu abo waveza ukuthi yisenzo samaphara. “Alikho isosha loMkhonto elingena ezitolo kodwa amaphara angene ezitolo futhi akukho esingakusho ngawo ngoba nawo akhandwa yibo ngezidakamizwa.  Njengoba sifuna kuvalwe amabhizinisi abokufika asilweli amasosha ethu kuphela kodwa silwela nabantu baseNingizimu Afrika abazothola amathuba okuthi basebenze njengoba imisebenzi eminingi kuqashwe abokufika,”  kuqhuba uCele. Ngesikhathi kusamiwe kuxoxwana namaphoyisa ngaphambi kokuthi  amalungu azame ukumasha, kusuke iqeqebana lamaphara nalo ebelikhuza iziqubulo layongena emabhizinisini abokufika aseceleni kwalapho kuhlanganelwe khona, acekela phansi impahla ashaqa enye. Abekhala ngokuthi abokufika abahambe ngoba bayimbangela yokuthi ahlale emgwaqweni ngenxa yezidakamizwa abazidayisayo. UMnuz Severin Vyamngu ongowokudabuka eCongo ongumnikazi webhizinisi elicwala izinwele elicekelwe phansi, uthe amaphara ukholwa ukuthi athunywe amalungu eMKMVA, ashaqe yonke impahla okukhona phakathi kwayo imali, imishini yokugunda, ikhompyutha nethelevishini. “Kumele ngirente, angazi ngizoyithathaphi imali njengoba beyithathe yonke.  Baphinde bathatha nempahla yami yokusebenza yonke.  Kumele ngikhokhele nabasebenzi bami abayisithupha, kubuhlungu kakhulu,” kubalisa uVyamngu. Okhulumela amaphoyisa  KwaZulu-Natal uColonel Thembeka Mbele uthe amaphoyisa asiqaphile isimo.  KUGCWALE intuthu emgwaqweni ngesikhathi amaphoyisa eqhumisa isisi esikhalisa unyembezi ukunqanda umkhankaso onodlame wokukhipha abokufika ezitolo, eThekwini izolo  Izithombe: NQOBILE MBONAMBI/ANA