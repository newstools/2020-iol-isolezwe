MBALI KHANYILE KUDILIZWE abasebenzi kwavalwa amahhovisi eKZN Fashion Council, ngenxa yokuphela kwemali kulesi sikhungo esithuthukisa abasiki bengqephu baseThekwini. Lokhu kuvele ngemva kokuthi  lesi sikhungo sishicilele umyalezo ezinkundleni zokuxhumana oveza ukuthi siyavalwa, ngesonto eledlule. Omunye wabasiki bengqephu abake basebenza neKZN Fashion Council ongathandanga kudalulwe igama lakhe, uthe izinkinga baqale ukuzibona ngesikhathi ihhovisi lithuthela ePinetown kulo nyaka ngoJuni. “ Ngesikhathi bethutha emahhovisi aseThekwini abebekuwo sabona ukuthi izinkinga zemali ziyabalandela. Ngezwa nami kancane kuthiwa isizathu bekuyiyo imali nokuholele ekutheni bathuthe, " kusho lo msiki wengqephu. Eqhuba uthe kube nzima ukuqhubeka nokusebenzisana nabo njengoba bese beqhelile eduze kweTheku, nokuholele ekutheni abanye abasiki bengqephu bahoxe. Ethintwa uDkt Joy Ndlovu weKZN Fashion Council,  ukuqinisekisile ukuthi lesi sikhungo sivalwe ngenxa yezinkinga zemali. “ Besilinde imali kuMnyango wezokuThuthukiswa koMnotho, ezokuVakasha neMvelo KwaZulu-Natal njengenjwayelo kodwa ngenxa yezinkinga zeCovid-19 asangakwazi ukusizakala. Sibe sesibona kungcono sidilize abasebenzi bethu abahlanu, silivale ihhovisi. Okwamanje sisaqhubeka nezingxoxo zokuthi sizomisa kanjani njengoba sibhekene nale nkinga,” kusho uDkt Ndlovu.