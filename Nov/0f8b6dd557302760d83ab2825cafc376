UNGQONGQOSHE weziMali KwaZulu-Natal uMnuz Ravi Pillay, unxuse umphakathi ukuthi usebenzisane nohulumeni ekufukulweni komnotho. UPillay ubekhuluma ngesikhathi  enikela ngezinto zokuvikela iCovid-19 emphakathini wakwaMafunze, eMgungundlovu izolo. Lokhu kulandela ukuthi umkhandlu wobuholi bomdabu kule ndawo ucele ukunikelelwa ngezinsiza nguhulumeni. “Izenzo zenkohlakalo kumele zibikwe. Labo abantshontshayo kumele baqonde ukuthi bazolandeleka futhi siyajabula ukuthi siyalwa nenkohlakalo sesibeke nemigomo emisha,”  kusho uPillay. Ugqugquzele umphakathi ukuthi uzibandakanye kuzo zonke izinhlelo ezingasiza ukufukula umnotho okubalwa  nezolimo, njengoba iCorona iholele ekulahlekeni kwemisebenzi. Uphinde wanxusa umphakathi ukuthi uqaphele ngoba ubhubhane lukhona. “Akukapheli ngalolu bhubhane.  Njengoba sibheke kuDisemba kuzoba nemicimbi abantu behle benyuka bevakasha, njengoba siwudinga umnotho owakhiwa ezokuvakasha, kodwa kumele sazi ukuthi igciwane libhebhetheka uma abantu behamba.  Kumele siqaphele kakhulu ngokuthi sihlale sigqoke izimfonyo, siqhelelane futhi uma umuntu egula elandele imigudu efanele,” kusho uPillay. Ushayele izandla abasebenzi bezempilo abasebenza ngokungakhathali nokuyibona abasekhaleni lempi ekulweni nokusabalala kwegciwane. Ubehambisana neMeya kuMasipala waseMsunduzi uMnuz Mzimkhulu Thebolla, uMnuz Mandla Zondi oyiMeya yaseMshwathi nePhini leMeya kuMasipala waseMgungundlovu uNkk Sibongile Mabaso.captions:   UNGQONGQOSHE weziMali KwaZulu-Natal uMnuz Ravi Pillay nezimeya zomasipala abehlukene ngesikhathi  evakashele kwaMafunze, eMgungundlovu ukunikela ngempahla yokuvikela i-Covid 19, izolo  Isithombe: SITHUNYELWE 