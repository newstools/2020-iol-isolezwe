UBUHOLI besifundazwe KwaZulu-Natal bufuna uguqulwe wonke umthetho owengamele ukuthengwa kwempahla kahulumeni ukuze kuhlomule ababencishwe amathuba ezomnotho esikhathini esedlule. Lokhu kungenxa yesinqumo seNkantolo yokuDlulisa amaCala eBloemfontein ngoMsombuluko ethe kayikho emthethweni imigomo iPreferential Procurement Regulations of 2017. Iminyango kahulumeni nezinkampani uma zikhipha ithenda beziqale zibheke ukuthi ukumeleleka kwabamnyama enkampani efaka isicelo sethenda kuwu-51% yini. Manje uhulumeni wesifundazwe ubona isinqumo senkantolo sibuyisela emuva izinhlelo zikahulumeni zokuhlomulisa labo ababevalelwe ngaphandle kwezomnotho ngesikhathi sengcindezelo. UMnuz Lennox Mabaso, okhulumela uNdunankulu, uSihle Zikalala, uthe isinqumo senkantolo silubamba ngqi uguquko kwezomnotho. UMabaso uthe basasifunda isinqumo senkantolo nokuthi sizoba namuphi umthelela ngokuhamba kwesikhathi. “Uhulumeni kazwelonke kumele usiphonsele inselelo isinqumo. Sikhathazekile ngaso, okungenani akumane kubuyekezwe wonke umthetho owengamele ukuthengwa kwezimpahla zikahulumeni,” kusho uMabaso. Ukukhathazeka kobuholi besifundazwe kuvele emhlanganweni obungoLwesithathu okufiselwe kuwo abafundi baka-matric ukubhala okuhle njengoba beqale ukubhala izivivinyo zokuphela konyaka ngephepha lesiNgisi izolo. Nakuba unyaka wokufunda nokufundisa uphazanyiswe wukubheduka kweCorona ephoqe ukuthi kube nomvalelandlini kodwa uhulumeni wesifundazwe uthi kulokoza inhlansi yethemba ngemiphumela emihle yokuphela konyaka. Kudluliswe namazwi enduduzo emndenini wowayeyimeya kaMasipala iRay Nkonyeni, uNolwazi Shusha, ongasekho kwathiwa uyibekile induku ebandla. Ubuholi besifundazwe buzosebenzisa uNovemba, inyanga yezokuphepha, ukuqinisa imikhankaso elwa nobugebengu nokuphulwa komthetho. Kunxuswe umphakathi ukuthi usebenzisane namaphoyisa uwanike ulwazi oluzokwenza kuliwe ngempumelelo nezenzo zobulelesi.