SABELO NSELE AMAPHOYISA akwaZulu-Natal alahlekelwa yizigidi zamaRandi ngenxa yamademeshe abangelwa wukuboshwa kwabantu ngokungekho emthethweni. Amaphoyisa akhokhe uR340 million eminyakeni emihlanu edlule. Ephendula umbuzo welungu le-IFP, uMnuz Blessed Gwala, uNgqongqoshe wezokuPhepha, ukuThutha  nokuXhunyaniswa koMphakathi KwaZulu-Natal, uMnuz Bheki Ntuli, uthe imali ikhokhwe phakathi kukaJanuary 2014  no-Okthoba 2019. Awu-13 416 amacala amademeshe ayekade evuliwe. UNtuli uthe kuningi abakwenzayo ukuzama ukwehlisa isibalo sabantu ababoshwa ngokungekho emthethweni. “Kunohlelo esinalo lokuhlola ukuphulwa komthetho emaphoyiseni. Sinohlelo lapho ukhomishana wamaphoyisa esifundazweni efundisa khona abuye abhale izincwadi azibhekise kumalungu ombutho wamaphoyisa. “Kukhona nohlelo olubhekene ngqo neziteshi zamaphoyisa lapho kunokuboshwa kwabantu ngendlela engekho emthethweni. Bathola izifundo zanyanga zonke.” UNtuli uthe baziphenyile zonke izenzo zokuboshwa kwabantu ngokungemthetho base bekhipha izexwayiso emaphoyiseni athintekayo. UGwala, okhulumela i-IFP kwezokuPhepha esiShayamthetho saKwaZulu-Natal, uthe bakhathazekile ngemali enkulu ekhokhwe ngenxa yokuboshwa kwabantu ngokungekho emthethweni. “Ukubopha umuntu ngaphandle kwesizathu kuyicala kuleli zwe kepha amaphoyisa ayaqhubeka nokuyenza le nto. Kuyaxaka ukuthi amaphoyisa okufanele ngabe avikela izakhamuzi yiwo azihlukumezayo.” UGwala uthe nakuba bekuqonda ukuthi kwesinye isikhathi amaphoyisa abuye aphoqeleke ukuthi athathe izinqumo ngokuphuthuma ukulwa nobugebengu obuphezulu kepha kwesinye isikhathi kuba wubudedengu nokungenzi uphenyo olunzulu okwenza ukuthi kugcine kuboshwa abantu ngokungemthetho. “Kwesinye isikhathi inkinga kuba wukuthi amaphoyisa awaqeqeshiwe ngokwanele noma kube yikhona ukuthi awayilandeli imigomo.” Uthe uKhomishana wamaphoyisa KwaZulu-Natal, uLieutenant General Khombinkosi Jula, kuzofanele aqhamuke namaqhinga okulungisa inkinga.