KUME nse ukuhamba kwezimoto emigwaqweni emikhulu yeTheku izolo, ngesikhathi kumasha omakadebona boMkhonto Wesizwe, iMKMVA nenhlangano yabashayeli bamaloli i-All Truck Drivers Forum Allied South Africa. Imashi ebingenadlame iqale epaki  iKing Dinuzulu yadlulela ophikweni lwenkamapani yakwaTransnet  oluseBayhead nalapho kwethulwe incwadi yezikhalo ngaphambi kokuthi imashi iyophelela eCity Hall, abebemasha bafuna kuxoshwe abokufika bakhala ngokuthi babathathela imisebenzi. UMnuz Sifiso Nyathi  we-All Truck Drivers Forum Allied South Africa, uthe bethule uhlu lwezikhalo kule nkampani ngenxa yokuthi ingenye yezinkampani eziqashe abashayeli abaningi abangabokufika. “Kubi ukuthi inkampani enkulu njengoTransnet iqashe inqwaba yabantu bokufika ekubeni kunabashayeli bakuleli abahleli emakhaya. Sifuna inciphise isibalo sabokufika ivule amathuba okuthi kuqashwe abantu okumele ngabe bayasebenza ezweni labo,” kusho uNyathi. Uthe ukuqashwa kakhulu kwabokufika kungenxa yokuthi abaqashi basuke befuna ukonga imali kwazise babakhokhela kancane ngendlela engahambisani nemithetho yezabasebenzi kuleli. UMnuz Zibuse Cele onguMxhumanisi kwiMKMVA uthe umthetho wakuleli uvuna kakhulu abokufika. “Abantu bangaphandle banamalungelo ukudlula thina. Okokuqala kababanjelwa ngisho intela kodwa abanye bayayithola imali yesibonelelo sikahulumeni. Sifisa ukubona neMeya yeTheku uKaunda (Mxolisi) ukuze asicacisele ukuthi kungani abantu bangaphandle benakekelwa kakhulu kulo masipala,”  kusho uCele. Uthe abakwaTransnet babanike umnqamulajuqu kaDisemba 1 ukuthi baphendule ngezikhalo zabo zokuqasha abokufika kule nkampani. Ukhale ngabadayisa emngwaqweni abangabokufika wathi badayisa izidakamizwa nosekuholele ekutheni babaxoshe eWorkshop babeke amalungu abo ukuqapha leya ndawo ukuqinisekisa ukuthi akukho muntu odayisa ngokungemthetho. Abebemasha bebekhuza iziqubulo becula namaculo omzabalazo. Yize kuke kwaba khona ukuxakazisana phakathi kwabathile namaphoyisa kodwa akwazile ukubuyisa isimo kwesijwayelekile imashi yaqhubeka njengoba ihleliwe. I-IFP eThekwini izichithile izinsolo zokuthi iyahambisana nokuthi kuxoshwe abokufika. USihlalo we-IFP eThekwini uMnu Bonga Msomi uthe le nhlangano ngeke ibambe iqhaza ekudaleni udungunyane ezweni. “Nakuba nathi sivumelana nokuthi uhulumeni kumele aqashe abakuleli uma kunamathuba emisebenzi, ukwakhiwa kwezindlu nokuthuthukisa umphakathi  kodwa asivumelani nokwenziwa yiMKMVA ne-ANC abanezinhloso zabo,” kusho uMsomi.  