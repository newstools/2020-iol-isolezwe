SABELO NSELE ZIHLALELE ovalweni izinduna ngenxa yokubulawa kwesinye sezishoshovu zenhlangano Ubumbano Lwezinduna ebesimdibi munye nezinduna ezamashela ehhovisi likaNdunankulu waKwaZulu-Natal emasontweni amabili edlule. UMnuz Prince Hlabisa (58) obeyinduna eMatshamnyama, KwaHlabisa, udutshulwe wafa ngeSonto ntambama. UHlabisa ubehola Ubumbano Lwezinduna KwaHlabisa. Wayekhona  ezinduneni ezamasha emasontweni amabili edlule ziyokhuza ukubulawa kwezinduna nokufuna ukukhokhelwa imali ezithi ziyikweletwa nguhulumeni. Indodana kaHlabisa, uMnuz Khangelani Hlabisa, ithe uHlabisa udutshulwe yindoda engaziwa phambi kwenkosikazi yakhe nezingane ezisencane ezingakafundi ngisho isikole. “Ubaba ufike wangqongqoza, kwathi uma ethi uyavula wabe esethi lo muntu ‘ya ndoda’, wabe esedubula emva kwalokho. Udubule ephindelela, kuhlule noma esebaleka engena kwelinye lamagumbi ubaba, yamlandela indoda yaqhubeka nokudubula. “Ugcine esebaleka ephuma kulelo gumbi ngoba ebona ukuthi kuzolimala izingane ebesezibalekele khona, yalokhu iqhubekile nokudubula indoda.” Uthe uyise ubenamanxeba amaningi okudutshulwa. Bamphuthumise esibhedlela wafike waphelela khona. “Ubedubuleke esifubeni, esiswini, engalweni nasethangeni.” UHlabisa ube yinduna kusukela ngo-2006. UMnuz Phakamani Dlamini, woBumbano Lwezinduna, uthe uHlabisa ungenye yezinduna ezibe nenkinga ngesikhathi uhulumeni eqala ukuholela izinduna ngo-2016. “Kuvele kwaqhamuka umuntu othe naye uyinduna. Impilo yakhe ibisengcupheni ngoba ubeseze wathenga ngisho isibhamu esisemthethweni ethi uzama ukuzivikela.” Njengoba sekusondele amaholidi kaKhisimusi, uDlamini uthe unovalo lokuthi njengoba izinduna eziningi zibulawa ngazo lezi zikhathi. Zingaphezu kuka-22 izinduna ezisasanda kubulawa KwaZulu-Natal. UNgqongqoshe wezokuBusa ngokuBambisana neziNdaba zoMdabu KwaZulu-Natal, uMnuz Sipho Hlomuka, ukugxekile ukubulawa kukaHlabisa. “Ukubulawa kwenduna uHlabisa kusawukuqhubeka kokuhlaselwa kobuholi bomdabu KwaZulu-Natal yilabo ababubukela phansi. Sifuna amaphoyisa aphuthumise uphenyo lwawo ukuze ziboshwe lezi zigilamkhuba.” Okhulumela amaphoyisa aKwaZulu-Natal, uCaptain Nqobile Gwala, uthe amaphoyisa aphenya icala lokubulala kodwa bekungakaboshwa muntu. 