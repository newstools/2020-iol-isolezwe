AKUPHELE ukwesulwa kwamacala okuhlukunyezwa kwabesifazane kuthiwe bazogezwa ngezimbuzi. UNgqongqoshe waMaphoyisa uMnuz Bheki Cele , uthe  abaningi besifazane abadlwengulwayo, badlwengulwa ngabantu ababaziyo futhi abaziwa nangamalungu omndeni, okudala ukuthi umndeni ufake ingcindezi kowesifazane kuthiwe akasule icala bese egezwa ngembuzi. “Ayikho imbuzi engageza icala lokudlwengula, lelo cala kudingeka liqulwe enkantolo,” kusho yena. UCele usho lokhu izolo kwethulwa ngokusemthethweni umkhankaso wezinsuku eziwu-16  wokulwa nokuhlukunyezwa kwabesifazane nezingane, i-16 days of Activism  for No Violence Against Women and Children. Uthe nakuba izibalo zakamuva zobugebengu zikhomba ukuthi ehle ngo-16%,  amacala okuhlukunyezwa kwabesifazane, phakathi kukaJulayi noSepthemba kodwa ngalesi sikhathi amacala avuliwe angu-8000. “Amacala angu-8000  okuhlukunyezwa kwabesifazane ezinyangeni ezintathu maningi kakhulu. Ngiyazi ukuthi amaphoyisa ayagxekwa ngokuthi abanye  besifazane uma beyovula amacala okuhlukunyezwa abaphindisela emuva athi abayobonisana nabathandana nabo. Amaphoyisa akumele akwenze lokho,  owesifazane ophindiselwe emuva kuthiwa akayoxoa nowakwakhe kungenzeka angabe esabuya. Isizathu sokuthi angabuyi akukhona ukuthi baxoxisene, wukuthi usebulelwe. Amaphoyisa uma sekuphume isidumbu ayawenza umsebenzi wawo abophe abasolwa. Ubufakazi bukhona kodwa sisadinga ukuqinisa emkhakheni wokuvimba ubugebengu. UNgqongqoshe wezokuThuthukiswa koMphakathi uNkk Lindiwe Zulu, uthe umnyango wakhe wengeze izikhungo ezigcina abesifazane ababalekele ukuhlukunyezwa emakhaya wathi kodwa leyo nto akuyona into okumele ithakaselwe, ngoba abesifazane akumele babaleke emakhaya abo. Kumele ngabe baya kulezi zikhungo uma befuna ukuthuthukisa amakhono abo hhayi ukubalekela ukuhlukunyezwa. “Isihlava sokuhlukunyezwa kwabesifazane sinikeza izivakashi isithombe esibi ngeNingizimu Afrika, uma umuntu ebheka indawo azoyivakashela uqale afunde ngayo. Kuyavela okuhle ngezindawo zokungcebeleka kodwa uma sekubhekwa indlela abantu abaphila ngayo kuvela ukuthi banodlame,” kusho yena. UNgqongqoshe obhekele abesifazane nezingane ehhovisi likaMengameli, uNkk Maite Nkoane-Mashabane,  uthe sekuphele iminyaka ewu-22  iNingizimu Afrika yaqala ukuzibandakanya ne-16 Days of Activism. “Kulo nyaka sibhekene negciwane iCorona, abesifazane phezu kwengebhe yokwesaba  igciwane babhekene nokuhlukunyezwa okunyuke kakhulu ngesikhathi sokuvalwa kwezwe,” kusho yena. Uthe kulo nyaka isiqubulo esihambisana nomkhankaso sithi; abesifazane bafuna ubulungiswa kwezomnotho eNingizimu Afrika engenadlame nengacwasi ngokobulili. “Isiqubulo  siqhakambisa iqhaza labesifazane emsebenzini, amathuba abawatholayo emsebenzini, ukuphathwa kwabo emikhakheni esenamadoda amaningi nokuthi owesifazane uyakwazi yini ukushiya othandweni ahlukumezeke kulo uma ethembele endodeni emhlukumezayo ,” kusho yena.