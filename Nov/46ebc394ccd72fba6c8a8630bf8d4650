AZIKHO izigameko ezibikiwe zabafundi abakopelayo KwaZulu-Natal selokhu kuqale ukubhalwa kwezivivinyo zokuphela konyaka. Lokhu kuqinisekiswe ngobambe njengoMqondisi omkhulu ekuhlelweni kwezifundo (Curriculum management) KwaZulu-Natal, uDkt Barney Mthembu ngesikhathi ekhuluma neSolezwe. “Ayikho imibiko esisayitholile yabafundi ababanjwe bekopela okwamnaje, konke kusahamba ngohlelo,”  kusho uMthembu. Ngesikhathi uNgqongqoshe weMfundo eyiSisekelo uNkk Angie Motshekga enesithangami nabezindaba ngesonto eledlule ngemva kwemibiko yokuputshuka kwephepha lesibili leMaths, waveza ukuthi imigomo yokuqinisekisa ukugwema ukubhebhetheka kweCovid 19 ezikoleni iyalandelwa. Namuhla kubhalwa i-Afrikaans ne-Agricultural Science.