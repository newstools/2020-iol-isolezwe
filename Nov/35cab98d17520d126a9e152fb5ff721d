SABELO NSELE UMENGAMELI Cyril Ramaphosa uhalalisele odle ukhetho e-USA, uMnuz Joe Biden nePhini lakhe uNkk Kamala Harris, oqophe umlando ngokuba ngowesifazane omnyama wokuqala ukuqokelwa kulesi sikhundla. UBiden umenyezelwe njengonqobe ukhetho ngoMgqibelo, ekhipha esihlalweni uMnuz Donald Trump obengumengameli wokuqala eminyakeni ewu-55 ngamashumi amabili nanhlanu ohlulekile wukuthola ihlandla lesibili. URamaphosa ufake umbhalo ohalalisela labaholi ababili ezinkundleni zokuxhumana, emva kokuthi uBiden emenyezelwe njengonqobe ukhetho. “Sesilangazelele ukusebenzisana nani, nokuqinisa ukusebenzisana nobudlelwane bethu,” kusho uRamaphosa. UBiden ungumengameli wesi-46 kanti kulindeleke ukuthi afungiswe ngonyaka ozayo.  Enkulumeni yakhe yokwamukela ukunqoba, uBiden uthe uzosebenza kanzima ukuhlanganisa imihlambi eyalanayo. “Ngizokuba wumengameli wawo wonke umuntu wase-USA kubalwa nalaba abangu-70 million abangazange bangivotele. Angisiye umengameli ozohlukanisa abantu kepha ngingumengameli ozohlanganisa abantu.” UBiden uthembise ukuqeda ukucwasa ngokobuhlanga. “Yisikhathi sokuthi sehlise imimoya, siphinde sizwane.” UNkk Harris uthembise ukusebenzela bonke abantu base-USA. Ugqugquzele abesifazane ukuthi bangazibeki phansi kodwa balwele ukuba sezikhundleni ezibalulekile. “Yebo ngingowesifazane wokuqala ukuthi aqokelwe kulesi sikhundla kodwa engikwaziyo ukuthi angisiyo owokugcina. Amantombazane amancane abukele njengamanje, ayabona ukuthi akukho okungenzeki.” 