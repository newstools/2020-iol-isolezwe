UMengameli Cyril Ramaphosa uhlangane nabaholi bamaqembu aphikisayo ePhalamende izolo, ukuzoxoxisana ngezinhlelo zikahulumeni zokunqanda ukubhebhetheka kwegciwane leCorona. URamaphosa uthe lo mhlangano obusemzini wakhe wezivakashi eKapa, ube yimpumelele njengoba wonke amaqembu evumelene ngokuthi kumele kusetshenziswane. “Bangu-116 abantu abanaleli gciwane futhi liyasabalala. Kubalulekile ukuthi sisebenzisane ukuze silinqobe. Sivumelene ukuthi isikhathi esinzima esibhekene naso. Asikaze sibhekane nesimo esifuze lesi esiyinselelo njengalesi esizweni. Sivumelene ukuthi yize sihlukene ngezepolitiki kodwa sonke sinombono owodwa othi sifuna abantu bethu baphephe,” kusho uRamaphosa. NgeSonto uRamaphosa umemezele izinhlelo ezinqala zokuzama ukuvikela izwe ekutheni leli gciwane lingabhebhetheki. Umholi weDA osabambile uMnuz John Steenhuisen, uthe abantu abangatatazeli bathenge ukudla okuningi kodwa abalalele ukuthi uhulumeni uthini. Umholi we-EFF uMnuz Julius Malema, naye usho okufanayo wathi bayameseka uhulumeni wanxusa nabadayisa ama-masks nama-gloves ukuba bangalokhu bekhuphula amanani alezi zinto ngoba bebona kunesidingo esikhulu sazo. Umholi we-FF Plus uMnuz Pieter Groenewald, uthe kucace bha ukuthi uhulumeni ulusukumele lolu daba. Umholi we-ACDP uMfundisi Kenneth Meshoe, uthe kuhle ngoba abantu bayanikezwa ulwazi, wacela abamabandla ukuba babambisane nohulumeni ukunqanda leli gciwane. Ngaphezu kwalokhu uthe abantu bakuleli kumele bakhulekele isizwe sonke. Khonamanjalo ugcine exolisile okhulumela uNgqongqoshe wezeMidlalo kuleli uMnuz Nathi Mthethwa, uNksz Masechaba Ndlovu, ngakubhale kwiTwitter obekuveza ukuthi kukhona asebeshonile kuleli ngenxa yeCorona. Abantu bamgxekile ngalesi senzo. 