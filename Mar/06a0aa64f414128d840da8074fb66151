UMnuz Manqoba Magidela, ongumpheki kwelinye lamahhotela amakhulu emhlabeni wonke jikelele, uthe ubona sengathi sekufike esiphethweni somhlaba e-US. UMagidela, obuye abe nendawo yokudlela ngaphandle kokuba wumpheki, uthe usephoqeleke ukuthi ayivale indawo yakhe ngoba sekume yonke into e-US. Yize eseneminyaka eminingi ekuleliya lizwe, uthe uyaqala ukubhekana nesimo esimenza athuthumele. Ngempelasonto batshelwe ukuthi seliyavalwa ihhotela asebenza kulo ngoba bonke abantu sekudingeka bahlale emakhaya. “Ngisabela umndeni wami kunokuzisabela mina. Ekhaya bathukile. Sengifisa engabe ngasheshe ngabuya, kungcono ukuhluphekela ezweni lakho. Ngibe nebhadi lokuthi ngesikhathi kuvalwa zonke izintuba zokungena e-US bekudingeka ngivuselele amaphepha ami okusebenza,” kusho uMagidela. Uthe ngesikhathi kuqala imibiko yokusabalala kwegciwane, bebezitshela ukuthi lizonqandeka impilo ibuyele esimeni. Ukhale ngokumba eqolo kokuhlolelwa igciwane, athe kwenza abaningi bangazi noma sebenalo yini. “Sibaningi okungenzeka ukuthi sesinalo ngoba kwamina angizihlolanga. Ngike ngaphathwa wumkhuhlane ngilokhu ngithenga imithi ekhemisi. Sonke sesihleli ezindlini, kunamasosha agade abagcaluzayo bese eyabahlawulisa. Ezitolo bese kuvele kuphele zonke izimpahla nokudla ngendlela abantu abebethenga ngayo kanti izikole ziyovulwa ngo-Okthoba.” UMagidela uthe okubuhlungu wukulahlekelwa kwabantu yimisebenzi. Uthe zonke izinkampani ezivalile zitshele abasebenzi ukuthi ngeke bahole. Uhulumeni uhlongoza ukuthi abakhokhele u-$1000 (R17 600) ngenyanga, imali athe akuphileki ngayo e-US. UNksz Thubelihle Msweli onguthisha wasekolishi e-Oman eMiddle East, uxwayise abakuleli ukuthi bangakubukeli kude okwenzeka kwamanye amazwe. Uthe sekuvalwe ngisho izindawo zokuthandaza ezweni lamaMuslim. Izindawo zokuvakasha, amabhishi, izikole amasaluni nezindawo zokujima kuvaliwe. Izindawo zokudla sezivulelwe kuphela ukuthenga uhambe, akusahlalwa kuzo. UNksz Msweli uthe kuvulwe kuphela izitolo ezidayisa ukudla namakhemisi. Unxuse abantu ukuthi bayilalele imithetho ebekiwe noma kusho ukuhlala ekhaya.