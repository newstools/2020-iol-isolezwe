Umfundisi webandla elika-Bester, ngaKwaMashu, eThekwini, elingeke lidalulwe ngenxa yobucayi becala, kuthiwa usabalekile emuva kokuzwa ukuthi ufunwa ngamaphoyisa. NgeSonto umzali wentombazane efunda uGrade 10 uthe ufisa umfundisi aboshwe engabe esaba wumfundisi ngoba kungenzeka ukuthi kunamanye amavolontiya awagila imikhuba. “Indodakazi yami eneminyaka ewu-15 ngathola ocingweni layo ukuthi ixoxa nomfundisi izinto azinganambithiseki. Uma ngiyibuza yathi bayathandana nomfundisi. Kwangimangaza lokho ngoba umfundisi uneminyaka engaphezu kuka-45. Manje angathandana kanjani nengane encane kangaka? Ngibe sengithola ukuthi kunesikhathi elala nendodakazi yami, ngibe sengiyovula icala,” kusho umzali. Uthe baneminyaka cishe emithathu noma emine bekhonza ebandleni. Umfundisi uthe wayeshadelwe kodwa wadivosa. “Ngokusho kwendodakazi umfundisi ubeyithatha uma kunemikhuleko yobusuku bonke eyozitika ngayo ngocansi. Kokunye bebeya emzini wakhe,” kusho unina wengane. Uthe ngesikhathi ethinta umfundisi ukubuzisisa ukuthi kwenzekeni, uvele waba umuntu ozimisele ngendodakazi yakhe ngoba eyithanda. Uthe sebelivulile icala, indodakazi yakhe iyona ebisitshele umfundisi nokwenzekayo wase edla phansi. “Kumanje akaziwa, akatholakali kwakhe nasenkonzweni akasekho. Ngifuna ukuba aboshwe abese eyekiswa ubufundisi ngoba angazi ukuthi zingaki ezinye izingane ebandleni aseke wazenzakalisa,” kusho unina womgilwa. Uthe indodakazi yakhe ibisibukeka njengomuntu umqondo wayo osuqeqeshiwe ukuthi ikholelwe ekuthini yona nomfundisi bayathandana futhi ufuna ukuba nguyise kuyo ngoba uyise wayo washona. Uthe indodakazi ibenginisa ihlalise abantu ebandleni, isekele abantu uma sebekhulekelwa. Umndeni uthe awusakhonzi ebandleni. Okhulumela amaphoyisa KwaZulu-Natal, uColonel Thembeka Mbele, ukuqinisekisile ukuthi kuvulwe icala lokudlwengula esiteshini sase-Sydenham. “Kunecala lokudlwengula elivulwe esiteshini saseSydenham labe selidluliselwa ophikweni oluphenya amacala athinta udlame lwemindeni, ukuvikelwa kwezingane nawocansi eNanda. Uphenyo luveza izinsolo ezithi unina womgilwa wathola ukuthi owesilisa omdala amaziyo uyathandana nendodakazi yakhe eneminyaka ewu-15. Uphenyo lusaqhubeka,” kusho uColonel Mbele.