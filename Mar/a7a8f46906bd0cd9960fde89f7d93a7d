Lokhu kushiwo nguNgqongqoshe wezeMpilo, uDkt Zweli Mkhize, esithangamini nabezindaba ebesicacisa ngezinhlelo zeminyango eyehlukene mayelana necoronavirus emuva kwenkulumo kaMengameli Cyril Ramaphosa yangeSonto. Izolo bekumele ongqongqoshe beminyango eyehlukene banekele izwe amasu eminyango yabo. UDkt Mkhize uthe abanesifo samaphaphu esingamahlala khona nezinye izifo ezenza amasosha omzimba abe buthaka kuzoba lula kubo ukuthi bahaqwe yicoronavirus. USolwazi Salim Abdool Karim weCentre for the AIDS Programme of Research in South Africa (Caprisa) uthe yize kungekuningi okwaziwayo ngecoronavirus ngoba iseyintsha kodwa abantu abanegciwane lengculazi abadla kahle imishanguzo basengozini efana neyabanye abantu abangenalo. Kodwa abangayidli imishanguzo futhi abaneCD4 count ephansi igciwane lizoba mandla kubo njengakubantu abaneminyaka ewu-60 kuya ku-70. Uthe ongoti abacwaninga ngezifo ezithelelanayo emazweni anabantu abahaqwe yicoronavirus bathole ukuthi ukunqandwa kwayo ukuthi isabalale kungenzeka uma kusheshe kwenziwa izinhlelo zokuyinqanda kodwa nakhona akulula. “Uma ukusabalala kwegciwane kunganqandwa kuzoholela ekutheni izikhungo zezempilo zingabe zisakwazi ukumelana nomthamo omkhulu wabantu abanegciwane,” kusho uKarim. Uqhube wathi njengamanje umkhakha wezempilo ozimele uzosebenzisana nohulumeni. “Sekuvelile ukuthi emazweni ahaqwe yileli gciwane kuqala uhlelo lokubheka ukuthi ngobani abake basondelana nabatholakale ukuthi banalo belungekho yingakho igciwane ligcine selisabalele kakhulu,” kusho uKarim. UDkt Mkhize uthe izinhlelo ezikhona njengamanje zomnyango zihambisana nokuthi izwe lithathwe njengelibhekene nenhlekelele yobhubhane. Emasontweni amabili kuya kwamathathu kuzobhekwa ukuthi lezi zinhlelo ziyasebenza yini ngokuthi kubhekwe ukuthi igciwane liyaqhubeka nokusabalala noma limi ndawonye. “Uma kuphela lesi sikhathi kubonakala ukuthi igciwane liyasabalala kuzomele kuthathwe isinyathelo esilandelayo esiqinile kunalesi esaziwa ngesimo esibucayi,” kusho uKarim.