Lokhu bekungeminye yemizamo yokunanela ikhwelo elihlatshwe wuhulumeni wakuleli ngenhloso yokugwema ukuhlanganyela ndawonye kwabantu abevile ku-100, ukuze kunqandwe ukubhebhetheka kwegciwane iCorona. Abaholi bamabandla bachithe usuku lokukhonza beqopha ama-video bukhoma, bewafaka emakhasini eFacebook amabandla abo, ukuze abazalwane bazibonele okwenzekayo esontweni. Phakathi kwamabandla abefake izintshumayelo ezenzeka bukhoma kwiFacebook kubalwa iKwaMashu Christian Church, EThekwini Commnity Church, Life Bible Church International, Rivers of Life International Church, Covenant Fellowship Church International (CFCI). Nakuba amanye amabandla eqhamuke nezindlela ezintsha ukulandela imigomo kahulumeni kodwa kukhona ophume celeni. UMbhishobhi Bheki Ngcobo weSouth African Zionist Church oveze ukuthi ibandla lakhe lizoya ezinkonzweni zePhasika, uthe izinkonzo ziyaqhubeka ngokwejwayelekile futhi akekho okhathazekile ngesibalo sabafike esontweni. Ukuqinisekisile ukuthi ibandla lakhe lilungiselela ukuya enkonzweni yePhasika wathi akakugqizi qakala ukuthi lokhu kungukwephula umthetho wakuleli. “Sizoqhubeka ngokujwayelekile futhi senza amalungiselelo ePhasika,” kusho uNgcobo. Khonamanjalo, asebenze kanzima amaphoyisa emalokishini nasenkabeni yedolobha laseThekwini ngempelasonto, ephoqa abanikazi bezindawo zokucima ukoma ukuthi bazivale baphinde bahlakaza izixuku zabantu ezijwayele ukuchitha isizungu ngokubuka abaculi abafufusayo emarenki akuleli dolobha. Ngesikhathi Isolezwe lihambele amabhizinisi adayisa utshwala ngoLwesihlanu nangoMgqibelo emalokishini amabili akhele iTheku, okuyiMayville neChesterville, lithole kuyisimo esingajwayelekile njengoba kushaye ihora lesishiyagalolunye itshe selome inhlama yize iningi lawo livale ngemuva kwamahora amabili, esikhathi esibekiwe. Abebephuza bebengazi nokuthi lidumephi beshintshisana ngebhodlela elilodwa. Ngaphandle kwamabhizinisi otshwala, abaculi abafufusayo abavamise ukubonakala emarenki beculela abantu, bebeqhubeka nomsebenzi wabo ngokujwayelekile. Yize amaphoyisa abefika kulezi ndawo aphoqe abantu ukuthi bahlakazeke kodwa ngemuva kwesikhashana ehambile amalungu omphakathi abebuye aqale ukubuthelana ndawonye ukubuka laba baculi bebaphonsela nemali njengenjwayelo. Omunye wabaculi (esingenalo igama lakhe) obekhuluma nezithameli ukhale ngesenzo sokuxoshwa kwababukelayo athe siyabaphazamisa kakhulu njengoba kuyindlela abazama ngayo ukondla imindeni yabo. “Nathi siyazizamela. Uma amaphoyisa efika asingawalwisi ngoba enza umsebenzi wawo. Kodwa uma ehamba siphinde sibuye siqoqane ngoba nathi sithembele eminikelweni yenu ukususa ikati eziko,” kusho lo mculi. Kusuke esinamathambo izolo ngesikhathi amaphoyisa esusa abebesendaweni okudayiswa kuyo izimpahla esendalini iFlea Market, ngaseDurban Station. Yize bekufakwe izivimbelo eziveza ukuthi kungangenwa enkanjini okuvamise ukudayiselwa kuyona kodwa abadayisi bancamele ukubeka impahla yabo emgwaqweni ongenhla, lokho kuphoqe amaphoyisa ukuthi abasuse. Iningi labadayisi likhononde ngokulahlekelwa yimali yokugibela lithi lizodayisa, lisola uhulumeni ngokuthathela izinto phezulu njengoba beveze ukuthi bazondla ngokudayisa.