UMnuz Bongumusa Makhoba ubekhethwe wumkhandlu walesi sikhungo ukuba ngu-Administrator njengoba lungekho uhlaka olukhethiwe lweStudent Representative Council (SRC). UMakhoba wakhethwa ngasekupheleni konyaka odlule. Ukukhethwa kwakhe kususe izikhalazo nemibhikisho. Izitshudeni bezikhala ngokuthi azimfuni ngoba engakhethwanga yizona futhi kunesikhathi eside lungekho uhlaka oluqondile lwazo. Esitatimendeni esikhishwe yisikhungo, kuvela ukuthi impilo kaMakhoba ibisengcupheni futhi useke wahlaselwa nalapho ehlala khona. “Sinazisa ukuthi uBongumusa Makhoba usethathe isinqumo sokuthi asule esikhundleni ngokushesha. Ubengasaphephile emuva kokusatshiswa obekuqhubeka, wahlaselwa nasendlini yakhe, kwacekelwa phansi impahla. Simfisela konke okuhle kunoma yikuphi azoqhubeka nakho,” kusho isitatimende. UMxolisi Khanyile ongomunye wabaholi beSasco kulesi sikhungo, uthe bazwile ngokwesula kukaMakhoba, ababona kuyizimpawu zokuthi sebezonqoba. Uthe nokho bajabula babuye nganeno ngoba basamile ekutheni bafuna esule nomphathi wenyuvesi, abakhala ngokuthi akazisukumeli izikhalo zabo. “Kusijabulisile futhi siyakwamukela ukwesula kukaMakhoba ngoba ubengezinye zezinto ebesikhala ngazo. Simfisela konke okuhle kwiPhD yakhe ayenzayo. Sithemba ukuthi zizoqala maduze izinhlelo zokukhetha kabusha iSRC njengoba sekwesule uMakhoba,” kusho uKhanyile. Mayelana nemibiko yokuthi uMakhoba wesule ngenxa yengcindezi nokwesatshiswa, uthe bebengazi ngalokho. Uthe bakholelwa ekutheni kuhlalwe phansi kuxoxwe, okuyinto abebekade beyifuna. Uziqhelelanisile nokuhlaselwa kukaMakhoba, athe abahambisani nodlame kodwa bakholelwa ezingxoxweni. Kubikwe ukuthi namuhla kuzoba nesithangami nazo zonke izinhlaka ezithintekayo, ukucacisa ngesimo sesikhungo. Kulindeleke nokuthi kumenyezelwe nokuthi kubuyelwa nini emakilasini. UKhanyile uthe abakasitholi isimemo sokuba kulesi sithangami ngaphandle kokuthi bezwa ngabezindaba. Esithangamini nabezindaba ebesingoMsombuluko eThekwini, uNgqongqoshe weMfundo ePhakeme, uDkt Blade Nzimande, uvune izitshudeni odabeni lokukhethwa kweSRC. Ngaphambi kwalesi sithangami, uNzimande uhlangane nezinhlaka ezimele izitshudeni. Uveze ukuthi ukungabikhona kweSRC kungezinye zezinto ezidala izinkinga nokungasebenzeki kulesi sikhungo. Okhulumela isikhungo, uNkk Gcina Nhleko-Mdluli, ukuqinisekisile ukuthi namuhla kuzoba nasithangami esizocacisa ngomhlahlandlela wezinhlelo zesikhungo. Sekuphele amasonto amabili kumisiwe ukufunda emuva kokuqubuka kwemibhikisho enodlame kwashiswa nezimoto. Ngesonto eledlule kushiswe nebhilidi khona esikhungweni okwenze kwamiswa nokusebenza konogada ezindaweni ezihlala izitshudeni.