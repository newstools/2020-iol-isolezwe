SEKUNZIMA ngisho nokuya esikoleni entombazaneni eneminyaka ewu-16, okuthiwa idlwengulwe ngumfundisi (35) waseZayoni beshintshisana ngayo nabangani bakhe abathathu. Unina wentombazane (16) yaseNanda efunda uGrade 10, utshele leli phephandaba ukuthi sekungokwesibili indodakazi yakhe idlwengulwa yilo mfundisi. Uthe impilo yendodakazi yakhe yaqala ukushintsha ngo-2017 ngesikhathi lo mfundisi waseCongo, ongumphrofethi obuye abe yinyanga, ebhula ukuthi kufanele ithwase kanti wenza indlela yokuyiheha. “Wayegula ngaleso sikhathi. Waba ngumuntu ophrofethayo esontweni, ukuthi kumele ingane ayithwasise ngoba izofa. Kwakunzima ngingalitholi itoho, ngavuma ngenxa yokubona isimo sengane. Wayithatha yayohlala khona eyithwasisa nami ngithumela imali yezingane yesondlo sikahulumeni,” kusho unina wentombazane. Unina wayo ucele yona indodakazi yakhe ukuthi ilandise iphephandaba ngokuyehlele ngoFebhuwari 11 nango-2017. Intombazane iveze ukuthi ngelinye ilanga isele nomfundisi, wayifuna amanzi okugeza, yamlungisela maqede wayitshela ukuthi kufanele ilale naye. “Nganqaba, ngazama ukubaleka, wangibamba, wagcina engijova ngomjovo ayewuphethe. Ngaphaphama esekwenze konke, waze wangihambisa emaphoyiseni njengomuntu amthole emgwaqweni kade ebanjwa inkunzi. Amaphoyisa ayemuzwa ukuthi ukhuluma izinto eziningi ezingahlangani. “Ngathathwa ngabuyela ekhaya ngamgcina lapho,” kusho intombazane. Ithe emasontweni amabili edlule ithuke seyivinjwa yimoto eyiToyota Etios emnyama ngaseMtshebheni, okwathi isathukile umfundisi wayikhomba ngesibhamu wayifaka emotweni kunamanye amadoda amabili phakathi. “Ngangithunywe ezitolo eBridge City, waqala ngokuthi mehlo madala. Ngathuka engikhomba ngesibhamu, wathi uma ngike ngamemeza uzodubula. “Bangithatha bayongifaka ehlathini eThwelenye, bangidlwengula bonke. Omunye wangiklwebha esiswini ngommese, ethi kungcono bangibulale. Baphikisana baze bangithatha sekumnyama bayongishiya ngaphezulu,” kulandisa intombazane. Unina wayo uthe selokhu kwenzeke isigameko sekunamadoda ahlukene aseke abonakala ebusuku ecuthe ngenhla komuzi. NgoMsombuluko kuthiwa kubonakale nabebephethe izipopolo emini bepopola endlini yalo mndeni. Unina wentombazane, uthe sekuyaphoqa ukuthi uma eya etohweni nogogo wentombazane, bayithathe beyoyithukusa komunye umuzi ukuze iphephe. Amaphoyisa aKwaZulu-Natal asiqinisekisile lesi sigameko. Okhulumela amaphoyisa, uCaptain Nqobile Gwala, uthe kuvulwe amacala amabili, elokuthumba nelokudlwengula. “Kusolwa ukuthi yathunjwa, yadlwengulwa ngabasolwa abathathu. Kuvulwe icala lokudlwengulwa, elidluliselwe ophikweni lweFCS eNanda. Ukhona nomsolwa oyedwa oboshiwe, ovele eNkantolo yeMantshi eNtuzuma ngesonto eledlule, icala lahlehliselwa uMashi 3,” kusho uCaptain Gwala.