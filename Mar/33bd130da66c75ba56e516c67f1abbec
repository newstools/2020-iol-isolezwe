UNxesi uthe abaqashi abangabaholeli abasebenzi imali kufanele babikwe ngokushayela u-*130*305#. “Lo layini siwuvule ngoba sifuna ukugwema ukuxhashazwa kwabasebenzi. Uzoqala ukusebenza namuhla (izolo),” kusho uNxesi ngesikhathi ethula lo layini izolo ePitoli. Njengamanje abasebenzi kufanele baholelwe imali eqala kuR20.76 kuya phezulu ngehora, hhayi engaphansi kwalena. UNxesi ucele abasebenzi ikakhulukazi abasezindlini ukuthi babike uma abaqashi babo bengabaholeli ngokweNMW. Uthe ukubika ngeke kudle imali ngoba uMnyango wezemiSebenzi usebenzisana neVodacom ukwenza lolu hlelo. “Siyakuqonda ukuthi iNMW ayiyona imali yokuphila kodwa iyasithuthukisa isimo sabasebenzi akade beholelwa imali encane ikakhulukazi abasezindlini nabasemapulazini. Sifuna abaqashi balandele yonke imithetho eyengamele ukusebenza. Umkhakha wonogada, owezolimo, owezokuvakasha udinga ukuqashwa ngeso lokhozi ,” kusho uNxesi. Uthe akalwi nabaqashi ngoba ngaphandle kwabo ngeke ibe khona imisebenzi kodwa ufuna ukuthuthukisa isimo sabasebenzi. UMnuz Thembinkosi Mkalipi ongumqondisi wohlaka olubhunga ngezinkinga zabasebenzi eMnyangweni wezemiSebenzi, uthe bazoyiqapha ngeso lokhozi imikhakha eyinkinga ngalo layini wokumpimpa abaqashi. Uveze ukuthi abasebenzi ngeke bahlale isikhathi eside amacala abo engaxazululiwe ngoba bazofaka yonke imininingwane yabaqashi nokuthi bakuphi bese umsebenzi womnyango wezemiSebenzi eya kohlola isimo lapho besebenza khona. Uthe kusukela ngoMashi 12 umnyango uzokwazi ukushicilela imiphumela yamacala abikiwe kwi-website yawo. “Umbala oluhlaza uzokhombisa amacala axazululiwe, umbala obomvu ngowamacala angakaxazululwa bese ophuzi kube ngokhombisa amacala asaphenywa. Siyazi ukuthi abazompimpa abaqashi bangase bahlukumezeke kodwa sinendlela yokusebenza ukuqinisekisa ukuthi abaqashi abahlukumeza abasebenzi bathathelwa izinyathelo,” kusho uMkalipi.