Lesi sigameko senzeke ngoMgqibelo ebusuku ngesikhathi owesilisa ezilalele kwakhe. Isolezwe lithole ukuthi lo wesilisa ufike wapaka itekisi abelishayela ngabo-3 ntambama, wase engena endlini. Emuva kwalokho kuye kwafika imoto ebinamadoda angaziwa yehlisa eyodwa. Kuthiwa le ndoda iye yafica indodakazi engazalwa wumufi ihleli ngaphandle, yabuza ukuthi uphi uyise, indodakazi yakhomba endlini, yase le ndoda ingena endlini yadubula umufi. Kuthiwa umufi ubelele embhedeni, umkakhe ehleli esihlalweni ngesikhathi le ndoda engaziwa idubula ngezinhlamvu eziwu-11 ibhekise kumufi. Emuva kwalokho kuthiwa le ndoda iye yangena emotweni evele yaphuma ngesivinini esikhulu. Umka mufi kuthiwa ubekhihla isililo wabalekela kwamakhelwane, indodakazi yakhe nayo yamlandela njengoba ibisithukile. Abakhulume neSolezwe kodwa abangathandanga ukudalulwa bathe sekuvamisile ukubulawa kwabantu KwaMambulu, ngoba kubulawa amakhansela, izinduna ngisho nabantu abangenazikhundla nje. UColonel Thembeka Mbele wamaphoyisa KwaZulu-Natal uthe amaphoyisa aseKraanskop, aphenya icala lokubulala emuva kokudutshulwa kubulawe kowesilisa (49). Uthe kutholwe amagobolondo ezinhlamvu ayisikhombisa kanti umufi kutholakale ukuthi unamanxeba awu-11. Ubedubuleke esifubeni, emqaleni, engalweni nangemuva. Uthe akukaboshwa muntu ngalesigameko kodwa uphenyo lwamaphoyisa luyaqhubeka.