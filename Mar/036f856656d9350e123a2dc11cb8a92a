UNGQONGQOSHE wezokuThuthukiswa koMnotho, ezokuVakasha neMvelo KwaZulu-Natal, uNkk Nomusa Dube-Ncube ugqugquzele osomabhizinisi ukuthi babheke amathuba omnotho kulesi sikhathi secoronavirus. “Ukuvalwa kwemingcele yamanye amazwe kusho ukuthi kufanele sizikhiqizele impahla ebesiyithenga phesheya. Kuzophinde kunciphe izivakashi eziza kuleli lokho kusho ukuthi thina asivakashelane, sihambele izifundazwe ezihlukene nezindawo zokujabula eziseduze nathi. Ukufika kwecorona akusho ukuthi impilo ayime kodwa kusho ukuthi asibheke ngaphakathi ukukhulisa komnotho wethu,” kusho uNkk Dube-Ncube. Ungqongqoshe ubekhuluma emcimbini wokuvula ingqungquthela yeB-BBEE Commission ebise-Olive Convention Centre, ngoLwesihlanu. Kuyimanje kumiswe iFestival of Chariots ebizoba ngo-Ephreli 10 kuya ku-Ephreli 13 ngenxa yecoronavirus. Kuphinde kwamiswa iWorld Football Summit ebizoba ngoMashi 17-18. Osomabhizinisi abamnyama badonswe ngendlebe ukuthi bayeke umkhuba wokwenza sengathi bayahlomula kwiB-BBEE bebe besetshenziswa ngezinye izinhlanga ezingafuni ukunika abanye amathuba omnotho. “Sinenkinga yabantu ababanjiswa amabhizinisi sizitshele ukuthi bangabanikazi bezinkampani ezithile kanti bayazenzisa. Siyacela nibabike abenza lo mkhuba ukuze sibajezise,” kusho uNkk Dube-Ncube. UNkk Zodwa Ntuli onguKhomishana weB-BBEE Commission ucele osomabhizinisi abamnyama ukuthi basayine izinkontileka nezinkampani ezibanika amathuba eB-BBEE ukuze uma zingazigcini izithembiso ezithile zijeziswe. Uphinde waklomelisa izinkampani ezithuthukisa osomabhizinisi abamnyama zilandela iB-BBEE. Kuklonyeliswe iNational Gambling Board, South African Revenue Services (SARS) ngokulandela isigaba 13G seB-BBEE Commission. ITiger Brands iklonyeliswe ngendondo yokuba yisishoshovu esifuna ukushintsha iNingizimu Afrika kwezomnotho. Ezinye izinkampani eziklonyelisiwe yi-ICAS, KDI Pipes, Zomhlaba Resources, Algoa FM, Sobray CC, Sitona Mining neJardine Lloyd SA. Ihhovisi lomcwaningi mabhuku-jikelele uMnuz Kimi Makwetu linqobe umklomelo oyisipesheli ngokuqapha ngeso lokhozi uhulumeni nezinkampani ezihlukene ukuthi zilandela umthetho wokuphatha nokuguqula ukuphathwa komnotho eNingizimu Afrika.