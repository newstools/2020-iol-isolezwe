UMashaba omatasa nezingxoxo nomphakathi, umemezele izolo ukuthi usebenzisana nowayekwiDA uMnuz Paul Boughey, ekusunguleni iqembu elisha lezepolitiki. UMashaba uthe uNgobeni ukhethe ukusula kwiDA bese elandela yena emizameni yakhe yokusungula iqembu elisha lezepolitiki. “Uzobe ehola imikhankaso yethu ukuze ezothuthukisa iqembu emphakathini. Ngesikhathi ngiyimeya eGoli uFunzi, wayebhekela ezezimali, namabhizinisi. Waziveza ukuthi ungumholi onamandla, ikhono futhi wayezinikele ekwenzeni okufanele kubantu baseGoli,” kusho uMashaba. UMashaba uthe uNgobeni akafani nabanye abaholi abenza ipolitiki umsebenzi kodwa yena waqala wasebenzela izinkampani ezizimele ngaphambi kokuba angene kwezepolitiki. UMashaba uthe uNgobeni noBoughey bazibophezele kulo mkhankaso omusha wokusungula iqembu. Uthe bona ngeke benze njengamanye amaqembu babize isithangami ukuzomemezela amalungu amasha.