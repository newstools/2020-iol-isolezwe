SEKUQALILE ukusebenza kwesimemezelo esigunyazwe, saphasiswa wuMengameli wakuleli uMnuz Cyril Ramaphosa, sokuthi bonke abantu baseNingizimu Afrika kumele bazivalele ezindlini isikhathi esiyizinsuku ezingu-21 bangayi ndawo, ukuze kuliwe nokusabalala kwegciwane iCorona (Covid-19). Lokhu kuchaza ukuthi kuyoze kushaye u-Ephreli 16, bese kubuyekezwa kabusha isimo sokubhebhetheka kwaleli gciwane, nesinyathelo esizothathwa kuyiwa phambili. Njengoba uRamaphosa eshaye lo mthetho ogunyazwa yisigaba 27 ngaphansi kweDisaster Management Act (DMA), akungatshazwa ukuthi ngabe osomabhizinisi abancane abadayisa emgwaqweni nabasafufusa sizobathinta isinqumo nokuthi umnotho wakuleli uzoshayeka kulezi zinsuku ezingu-21, kwazise ezinye izinhlelo zokuhwebelana ezifaka imali kuleli, zizoma nse. UMnyango obhekele ukuThuthukisa osomaBhizinisi abaNcane umemezele ukuthi kunezinhlelo zokutakula osomabhizinisi. Kunesikhwama semali esizobhekelela osomabhizinisi abancane lapho bezofaka izicelo zokuxhaswa ngemali kwazise amabhizinisi abo azobe eseshayekile emva kwalesi simo. Kulezi zikhwama kukhona iBusiness Growth and Resilience Facility, SMME Relief Finance Scheme neSefa-Debt Restructuring Facility. Izimpunyela zosomabhizinisi bakuleli uMnuz Johan Rupert noMnuz Nicky Oppenheimer nabo baphonse esivivaneni, uR1 billion umuntu emunye ofakwe esikhwameni, iSolidarity Fund ngenhloso yokusiza osomabhizinisi kulesi sikhathi esinzima. Ukuxhaswa kosomabhizinisi kuzoya ngokuthi bangosomabhizinisi bakuleli nokuthi bangabaphathi bamabhizinisi. Omunye umbandela uthi kuzomele amabhizinisi abo kube ngabhalisiwe ngokusemthethweni nokuthi ayayikhokha intela. UNgqongqoshe woMnyango wokuThuthukiswa kosomaBhizinisi abaNcane uNksz Khumbudzo Ntshavheni, ucashunwe emithonjeni yezindaba ethi isazobhekelelwa indaba yosomabhizinisi basemgwaqweni, ngoba alukakabikho uhlelo oluqondile abazonxeshezelwa ngalo. Ngokwezibalo ezikhishwe yiStatistics South Africa ngekota yesine ka-2019, bawu - 3million abantu bakuleli abasebenza njengosomabhizinisi abangabhalisiwe ngokusemthethweni. Kubalwa nabantu abasebenza ezindlini, abadayisa emigwaqweni nalabo abaqoqa udoti. Ngenkathi uRamaphosa enza isimemezelo ucacisile ukuthi izinhlelo zokusiza osomabhizinisi basemgwaqweni lusahlelwa. Ukuzwela kosomabhizinisi abadayisa emgwaqweni kuvele obala ngenkathi owayeyiphini likangqongqoshe wemfundo ephakeme uMnuz Mduduzi Manana, ebonakala ehambe enikeza osomabhizinisi abadayisa ezitaladini zaseGoli, uR1 000 umdayisi ngamunye ukuze abalekelele kulesi simo. Akubona kuphela osomabhizinisi abadayisa emigwaqweni abazithola bebhekene nenselelo yokuqhubeka ngempilo ngendlela ehlelekile. UMnuz Max Mqadi weMax’s Lifestyle eseMlaza, evakashelwa ngabantu abangu-1500 kuya ku-2000 njalo ngoLwesihlanu, uthe kungakuhle imali ethenjiswe kosomabhizinisi igcine ifikile kubona. “Noma ingagcina ifinyelele kubona, angiboni izokwazi ukuvala umonakalo ozobe sewenzekile ngalezi zinsuku ezingu-21,” kusho uMqadi. Uthe okumenza angabaze ukufinyelela kwemali kosomabhizinisi njengoba kumenyezelwe, uzibuza ukuthi yini ebikade yenza kube lukhuni ukuthi ihlanganiswe le mali ngenhloso yokuthuthukisa osomabhizinisi, bese kuphakanyelwa phezulu uma sekunalesi simo. “Ngizizwa nginokwesaba ukuthi le mali ingagcina isifinyelele kwabathile kuphela ngoba uma sekukhishwa imali kuzodingeka izinto ezibhalwe phansi kanti abanye abantu ngeke bakwazi ukuzenza,” kusho uMqadi. Uthe yiqiniso elingephikwe ukuthi uhulumeni ngeke abanikeze imali abantu abangayikhokhi intela nalabo abamabhizinisi angabhalisiwe ngokusemthethweni njengoba imibandela yokusekwa kosomabhizinisi isho njalo. “Into eyinkinga eNingizimu Afrika wukuthi bancane abantu abanamabhizinisi abakhokha intela abazokwazi ukuhlomula kule mali. Lokhu kudalwa wukuthi iningi labo ligijimela amathenda isikhathi esiningi,” usho njalo. Uthe into ayibonayo, wukuthi bambalwa osomabhizinisi abayokwazi ukusimama futhi emva kwalesi sikhathi ngoba bebevele bezidonsela kanzima singakafiki lesi simo. “Kuyimanje osomabhizinisi abanye badla imali ye-overdraft. Bazokwazi kanjani ukuthi baphinde basimame emva kwalesi sikhathi?” kubuza lo somabhizinisi. Nakuba kunjalo, uthe kuzomele abantu balandele umthetho oshaywe wuhulumeni. Ngokusho kukaMnuz Jabulani Zama odume ngelikaMjeyi, ophethe indawo yobumnandi Eyadini Lounge nayo eseMlaza, uthe abakazi ukuthi le mali yokubanxephezela izotholakala kanjani nokuthi nini. Ngokusho kwakhe ugcine ephoqeleka ukuthi amise abasebenzi abawu-40 emsebenzini, wasala nabangu-10 kuphela. Uthe nakuba sebeqalile ukushayeka njengosomabhizinisi okubalulekile ngukuvikela impilo yabantu, okunye sekuzobonakala ngokuhamba kwesikhathi. Ummeli ongungoti kwezokusebenza koMthethosisekelo wezwe, * -Adv Mpumelelo Zikalala, uthe osomabhizinisi abangabhalisiwe ngokusemthethweni nabadayisa emgwaqweni, basenkingeni ngoba abakaze banakekelwe baziwe ukuthi bangobani, nokuthi uma kwenzeka izimo ezithile bazonxeshezelwa kanjani. UZikalala uthe uma umcwaningi mabhuku esebuza ukuthi kunemali enikezwe abantu abadayisa emgwaqweni, kuzobuzwa ukuthi bangobani ngoba bazobe bengayikhokhi nentela. Basuke befana nabantu abangaziwa nhlobo, yingakho kuzoba yinselelo ukuthi bakhokhelwa kanjani le mali yokubalekelela kulesi simo. “Lesi simo uhulumeni simembule izinqe zokuthi akabanakekeli kangakanani abantu ababizwa ngosomabhizinisi abancane abadayisa emigwaqweni ngoba kuyimanje uzothola ukuthi akabazi nokuthi bangobani, bahlala kuphi nokuthi benza malini,” usho njalo. Uthe imibuthano yosomabhizinisi abancane ehlale iba khona, yiyona ebingasiza ukuthi bazeke labo somabhizinisi uma kungukuthi isuke ithathwa ngendlela efanele. “Ngiyasaba ukuthi uma ungase uyilandele le mibuthano, uzothola ukuthi abantu abayihambelayo kabalandelwa ukuthi bayasimama yini nokuthi benza malini,” kuchaza ummeli. Ungoti kwezomnotho uSolwazi Bonke Dumisa, uthe akubuzwa nokubuzwa ukuthi izwe lizoshayeka kakhulu kwezomnotho ngenxa yalesi simo. Ubeke wathi imali engena kuleli iyaye ibalelwe ezigidini eziphindaphindiwe kodwa ngenxa yesimo lokho ngeke kwenzeke. “Sinamazwe esihwebelana nawo okungeke kwenzeka ukuthi imikhiqizo yawo ifake imali kuleli. Miningi neminye imikhiqizo ezokuma ezokwenza umnotho ushayeke,” kuchaza uDumisa. Umhlaziyi wezepolitiki uSolwazi Somadoda Fikeni uphawule wathi kuzokuba kubi kakhulu njengoba umnotho wakuleli ubuvele untengantenga. Uqhube wathi lesi simo sibizwa ngokuthi ngokuthi yiBlack Swan lapho okuvela khona into ebingalindelekile, efike igadle kuzwele emnothweni wezwe.