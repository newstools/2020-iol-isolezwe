I-website yeWorld Health Organisation (WHO) iveza ukuthi kuthatha izinsuku eziphakathi kolulodwa kuya kweziwu-14 ukuthi umuntu abe nezimpawu zokuthi ungenwe yileli gciwane kodwa abantu abaningi baqala ukuba nezimpawu ngemuva kwezinsuku ezinhlanu. Ngokwale website iCoronavirus ngelinye lamagciwane awumndeni omkhulu adala umkhuhlane. Elinye lawo libizwa ngeMiddle East Respiratory Syndrome (MERS-CoV) neSevere Acute Respiratory Syndrome (SARS-CoV) eke yabulala abantu abaningi eChina ngo-2005. I-SARS-CoV yigciwane elisuka emakatini aziwa ngama-civet liwadlulisela kubantu. ISARS-CoV yona itholakala emakamelini. Kusolwa ukuthi lezi zilwane zilidlulisela kubantu ngesikhathi besondelene nazo, bezingela noma ngezinye izindlela okubalwa ukuphuma kwamathe analeli gciwane lihlale emoyeni bese lingena kubantu. Izimpawu ezijwayelekile zalo izinkinga zokuphefumula, ezomkhuhlane, ukukhwehlela, nokunqamuka komoya. Kwesinye isikhathi kuba nezimpawu ezinzima ezifana ne-pneumonia, i-acute respiratory syndrome, inkinga yezinso kwesinye isikhathi nokufa. Izindlela ongazivikela ngazo ukuthi ugeze izandla njalo ngensipho noma ngoketshezi lokugeza izandla olunotshwala, ukuvala umlomo nekhala uma ukhwehlela noma uthimula. Uma upheke inyama yenza isiqiniseko sokuthi ivuthiwe. Gwema ukudla inyama engavuthiwe. Njengamanje kayikho imithi yokulapha igciwane. Kusetshenziswa imithi eyehlukene eyelapha izimpawu zalo okuyizo ezigulisa abantu.