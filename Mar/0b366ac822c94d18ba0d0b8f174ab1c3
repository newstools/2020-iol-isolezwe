UNksz Ntombi Ngwazi (Mwezuka), utholwe egwazwe amanxeba amaningi emzimbeni, ekhanda nasebusweni emzini wakhe ngoMgqibelo. Lo wesifazane ngokuthola kweSolezwe kuthiwa ubehlala yedwa kodwa enokuvakashelwa yisoka lakhe. Udadewabo kamufi, uNksz Phumzile Ngwazi ethintwa Isolezwe izolo, uthe basashaqekile isihluku udadewabo abulawe ngaso. “Bengingekho, ngizwe ngendaba ukuthi udadewethu ungenelwe ngabantu bambulala. Sibe sesiphuthuma safica isidumbu sesithathiwe. Bekugcwele igazi indlu yonke. Asazi ukuthi yini imbangela yokuba bambulale. Ngigcine ukukhuluma naye ngoLwesihlanu,” kusho uNksz Ngwazi. Umthombo weSolezwe ocele ukungadalulwa uveze ukuthi umufi uxabane nesoka lakhe emuva kokuba lihambe izinsuku ezintathu lingashongo. Okuthe uma libuya umufi wafuna bahlukane. Isoka leli kuthiwa belingafuni ukwaliwa. Okhulumela amaphoyisa KwaZulu-Natal, uCaptain Nqobile Gwala, usiqinisekisile lesi sigameko, wathi kuphenywa icala lokubulala. “Kuvulwe icala lokubulala esiteshini saseMsinsini kulandela ukuba kubulawe owesifazane onemiyaka engu-71 ogwazwe emzini wakhe. Ubenamanxeba ekhanda nasebusweni. Owesilisa oneminyaka engu-54 ube esethathwa ngamaphoyisa ukuyomphonsa imibuzo. Udaba lusaphenywa,” kusho uCaptain Gwala. UNksz Ngwazi uthe udadewabo unengane eyodwa yentombazne ehlala eThekwini ebekusalindelwe ukuba ifike izolo. Uthe bewumndeni nje yize kungeke kusamvusa ukuboshwa komsolwa kodwa kuyobenza bathole iqiniso ukuthi kungani ebulele udadewabo. “Udadewethu ungumuntu kahulumeni njengoba ubeziholela impesheni, sifuna uhulumeni abophe lo muntu owenze lokhu. Noma engeke esabuya kodwa kosijabulisa ukuboshwa kwakhe,” kusho uNksz Ngwazi.