UMengameli weNatu uMnuz Allan Thompson ukusho kanje ngesikhathi ephendula inkulumo yakamuva yesabelomali esethulwe uNgqongqoshe wezeziMali, uMnuz Tito Mboweni, ogcizelele ukuthi kuzofakwa imali ekwesekeni lolu hlelo ezikoleni. Lolu hlelo luyingxenye yezifundo zeCoding and Robotics, ezimenyezelwe nanguMengameli uMnuz Cyril Ramaphosa ethula inkulumo yokuvula iphalamende. Ngesikhathi ethula inkulumo yokuvula iphalamende uRamaphosa wagcizelela ukuthi zingu-200 izikole okuzohlolwa kuzo izifundo zeCoding and Robotics kubafundi bakwaGrade R kuya kuGrade 3. Uveze ukuthi lolu hlelo kumele lube selusebenza kuzo zonke izikole ngo-2022. UThompson uthe izikole zaKwaZulu-Natal zisekude ukufika kwi-4IR. “Kunezikole ezingenawo ugesi, okungeke kube umqondo omuhle ukuzifakela ubuchwepheshe. Uhulumeni uthe abafundi bazonikwa amaTablet ngisho emabangeni aphansi. Umbuzo wethu uthi bona othisha banawo yini lawo maTablet. Ingabe baqeqesheke kahle yini? Sibona sengathi isasasa lisekuthengeni amaTablet ngoba kwathenjiswa, akekho ozolandela ukuthi kwenzekani emuva kwalokho,” kusho uThompson. Uthe ngaphambi kokuthi kuthengelwe izingane amaTablet kumele kuqinisekiswe ukuthi othisha banawo yini amakhompyutha futhi baqeqeshekile ukuwasebenzisa. “Kumele kube nohlelo oluzobheka nokuthi yimuphi umehluko owenzeke kulezo zikole emuva kokuthengwa kwamaTablet. Kumele sibone nokuthi mngakanani umehluko phakathi kwengane eneTablet nengenayo,” kusho yena. UThompson uthe isasasa lamaTablet nobuchwepheshe laqala ngesikhathi uNkk Naledi Pandor esanguNgqongqoshe wezemfundo, ephaphakamisa nohlelo obelubizwa ngeTeacher Laptop Inititiave. Kulolu hlelo bonke othisha kumele baqeqeshelwe amakhompyutha futhi uhulumeni uzobasiza. Okhulumela uMnyango wezeMfundo KwaZulu-Natal, uMnuz Muzi Mahlambi, uthe kumanje othisha bayaqeqeshwa ukulungela izinhlelo zokubhekana nobuchwepheshe. Uthe uNgqongqoshe uKwazi Mshengu uma esethula isabelomali, uzoveza ukuthi imali izocazwa kanjani ukubhekana nezinhlelo. “Kuzoqalwa ngezikole ezithize sethemba ukuthi ngo-2022 zonke zizobe seziyilungele iCoding and Robotics. Nazo izinyunyana kumele zisisize ngoba siyazi kunothisha ababengaqeqeshelwanga ubuchwepheshe phambilini,” Ulinganise ngokufakwa kukaGrade R ezikoleni, athe nakho kwakungathi ngeke kwenzeke ngesikhathi kusamenyezelwa eminyakeni edlule.