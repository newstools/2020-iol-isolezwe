UMahlaba ujoyine ezinye izinkulungwane zodokotela esezigcwele ezibhedlela ezahlukene kuleli emzameni wokulwa naleli gciwane. Omunye usaziwayo ongudokotela, umculi uDr Tumi, naye kuthiwa usejoyine umkhankaso wokulwa naleli gciwane njengoba kukhona isibhedlela asiza kusona. UMahlaba oke wakhungathwa yizinkinga njengoba eke waboshwa esolwa ngokubulala elinye iqabane kodwa icala lakhe labuye lahoxiswa unxuse abanye odokotela nalabo asebethatha umhlalaphansi kwezempilo ukuba bafake igxalaba basize isizwe njengoba sibhekene nenkinga yaleli gciwane. “Ngijabule njengoba ngithole ithuba lokuthi ngisize umphakathi wangakithi, umphakathi nawo ungalekelela ekulweni naleli gciwane ngokuthi uhloniphe imithetho ebekwe nguhulumeni ngenhloso yokunqanda ukubhebhetheka kwalo, lesi yisikhathi esibalulekile sokuthi umphakathi wakuleli ubumbane,” kusho uMahlaba. Uthe abantu emiphakathini kumele basize odokotela nabahlengikazi ngokuthi bahlale emakhaya ukuze banciphise amathuba okuthola igciwane. “Uma igciwane liqhubeka nokubhebhetheka lokho kuzokwenza ukuthi odokotela babhekane nenkinga yomthamo omningi weziguli, bese abantu bengakwazi ukuthola usizo ngokushesha ezibhedlela,” kusho uMahlaba. Uthe ukholwa ukuthi iNingizimu Afrika ingakwazi ukunqoba leli gciwane uma abantu bezolandela imithetho ebekiwe. “Ngiyakholwa futhi ukuthi lezi zinsuku ezingu-21, kuvalwe izwe zizoba nomthelela omuhle ekulweni nokubhebhetheka kweCorona,” kusho uMahlaba.