Okhulumela amaphoyisa KwaZulu-Natal, uCaptain Nqobile Gwala, uthe abasolwa abaneminyaka ephakathi kuka-20 no-26 kulindeleke ukuthi bavele eNkantolo yeMantshi yasoPhongolo maduze ngemuva kokuthi beboshwe ngamaphoyisa amabombo sebewabhekise eSwatini. “Abasolwa abayisithupha abebezifihle ubuso, bangene endlini baphoqa abebekhona ukuthi balale phansi ngezisu bebakhombe ngezibhamu. Omunye wabebelaliswe phansi udonse isibhamu kwadutshulwana, omunye wabasolwa washonela endaweni yesigameko,” kusho uCaptain Gwala. Uthe omunye wabebehlaselwa oneminyaka engu-30, ushone esibhedlela ngemuva kokulimala. Amaphoyisa kuthiwa athole isibhamu esincane esingekho emthethweni nezinhlamvu eduze kwesidumbu sikamsolwa oshonele endaweni yesigameko. UCaptain Gwala uthe kuvulwe idokodo lophenyo ngokufa kwabantu esiteshini samaphoyisa oPhongolo. Abasolwa ababoshiwe babhekene necala lokubulala, ukuzama ukubamba inkunzi ebhizinisini nelesibhamu esingekho emthethweni nezinhlamvu. UKhomishana wamaPhoyisa KwaZulu-Natal uncome umsebenzi wamaphoyisa.