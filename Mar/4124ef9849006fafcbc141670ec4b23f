UBUHOLI be-IFP sebunqume ukuvala amalungu eqembu ukuba aphawule kwiFacebook ngezindaba zeqembu, ikhala ngokuthi lokhu kugqugquzela uqhekeko kuxove neqembu. ISolezwe ngeSonto lihabule ukuthi lo myalelo usuvele udluliselwe ezinhlakeni zeqembu. Kuthiwa indaba isukela ekutheni kunamalungu eqembu ake abonakale ebhala ngezinhlangothi okuthiwa zimbili ngaphakathi kwi-IFP. Abazikhininda zonke eze-IFP bathi kunohlangothi okuthiwa luzibiza ngokuthi, Konke Kuhamba Kahle (KKK) kanti kunolunye oluzibiza ngokuthi Abukho Ubunzima (AU). Kuthiwa yiwo kanye la magama angafuneki ngoba abulala iqembu. Leli phephandaba libone izethulo ezibhalwe phansi ezichaza kabanzi ngeqhinga lokuqeda lokhu kuklolodelana. Kuthiwa uMengameli uMnuz Velenkosini Hlabisa uyibeke ezithebeni indaba wethula namaqhinga angu-10 okulwa nalokhu kwehlukana. Kugagulwe ikhasi leFacebook elithi Ipolitiki yaseKZN/KZN Politics kwathiwa amalungu e-IFP kufanele aphume aphele njengembewu yamazamabane kuleli khasi. Kuthiwa atshelwe ukuthi linye iqoqo likaWhatsapp okuxoxwa kulo izindaba zeqembu hhayi amanye angoqhibukhowe. Okhulumela i-IFP kuzwelonke uMnuz Mkhuleko Hlengwa ukuqinisekisile ukuthi kukhona ukukhathazeka ngendlela amanye amalungu aziphatha ngayo ezinkundleni zokuxhumana. “Ukubhala ezinkundleni zokuxhumana umuntu afake into ephoxa iqembu kuyicala futhi angaqondiswa ubugwegwe. Sisemkhankasweni wokudala ubumbano eqenjini, yingakho singeke sivume abantu bakhulume izinto ezixova iqembu,’’ kusho uHlengwa. Uthe njengoba beyiqembu bahlala bebuyekeza imigomo yokusebenza kwabo ngenhloso yokwenza ngcono iqembu. Ungoti wezobuchwephese nezinkundla zokuxhumana uMnuz Siboniso Mtshali uthe lokhu kungase kuhumusheke kabi njengomzamo wokuphuca abantu ilungelo labo lokukhuluma ngokukhululeka.