Ijaji uNompumelelo Radebe, lilahle uThabani Mzolo (26) ngecala lokubulala okwakuhleliwe uZolile Khumalo (21). Limlahle nangecala lokutholakala nesibhamu i9mm nezinhlamvu okungekho emthethweni. Ijaji Radebe lithe leli lizwe libhekene nenkinga yokubhebhetheka kuhle komlilo wequbula kwezenzo zodlame olubhekiswe kwabesifazane. Lathi kunamadoda asaba ngisho ukunquma imbuzi noma inkukhu kodwa abathola kulula ukubulala umuntu wesifazane. Lithe uMzolo wadubula uZolile ekhanda nasesifubeni endaweni okuhlala kuyo izitshudeni eLonesdale, ePhoyinti, ngoMeyi 21, 2018. Lichaze uMzolo njengomuntu onamanga, obezakhela ubufakazi futhi owayekuhlelile ukubulala uZolile ngoba ehlulwa ukwamukela ukuthi waliwe. Kwase kunezinsuku ezimbili behlukene uZolile noMzolo ngobusuku abulawa ngabo. Ijaji lamukele ubufakazi boMbuso lathi abungabazisi, buqotho futhi buyiqiniso labe selichitha obukaMzolo obuthi uZolile wazidubula yena ngoba ezama ukumphuca isibhamu. Ngalokhu uMzolo ubefuna ukuveza umufi njengomuntu oyingozi. UMzolo wangena eLonesdale esebenzisa abangani bakhe uSmiso noMfundo Mpungose ukuze afinyelele endlini kaZolile. Lithe umufi wadutshulwa kathathu kodwa wabulawa yinhlamvu eyangena ekhanda yavuvukalisa ubuchopho nasesifubeni eyenza wopha kakhulu. Amaphoyisa afika ezobopha uMzolo emva kwesehlo wawatshela ukuthi nguyena obulale uZolile. Likugcizelele ukuthi ukubulala kwakuhleliwe. Kwamukelwe nobufakazi bamaphoyisa, obukadokotela ohlola izidumbu, nobukachwepheshe ocwaninga okuqoshwe efonini. UMzolo wazisholo engxoxweni eqoshiwe kwiselula yakhe ukuthi ubulale uZolile ngoba umenza isilima, uvumela abafana bagijime ekhanda lakhe futhi useqomile. UMzolo ubelokhu emoyizela, etshekisela ikhanda eceleni, eziphulula isilevu ebuye anyuse izinhlonzi ngesikhathi ijaji lifunda phansi okwenzeka ngobusuku besehlo. Ubemamatheka uma ijaji lithi unamanga lichitha nobufakazi bakhe. Kulindeleke ukuthi uMzolo agwetshwe namhlanje ntambama kulandela izinkulumo mpikiswano ezandulela isigwebo eziqale izolo zaqhubeka ngoLwesine ekuseni.