Lokhu kusho ukuthi i-1 Gigabit ye-data izosuka ku-R149 ubize uR99 kusukela ngo-Ephreli 1 nonyaka. Izolo abakwaVodacom basayine isivumelwano nenhlangano ebhekele ukuncintisana, iCompetition Commission lapho bevume khona ukwehlisa intengo yemikhiqizo yabo. Lezi zindaba zimenyezelwe yisikhulu esiphezulu sakwaVodacom, uMnuz Shameel Joosub, othe isivumelwano sokunika abantu imikhiqizo yobuchwepheshe engambi eqolo sizobalahlekisela ngoR2.7billion ngonyaka. “Sikhethe ukuxoxa neCompetition Commission, hhayi ukulwa nayo emuva kokuthi idedele umbiko wayo we-data ngoDisemba wanyakenye. Siyathanda ukusiza abantu baseNingizimu Afrika, amakhasimende azohlomula kakhulu emikhiqizweni yethu,” kusho uJoosub. UKhomishana weCompetition Commission, uMnuz Tembinkosi Bonakele, uthe bayaxoxa nazo zonke izinkampani zokuxhumana ukuthi zehlise intengo yemikhiqizo yazo futhi unethemba lokuthi bazovumelana maduze. Uncome iVodacom ngokusayina isivumelwano esizohlomulisa abantu bakuleli. Uveze ukuthi kusukela ngenyanga ezayo amakhasimende akwaVodacom azothola imikhiqizo yamahhala uma efuna imisebenzi nge-internet, efuna ukufunda ngezempilo, izikole nasezikhungweni zemfundo ephakeme. Ukungena kwi-website yoMnyango wezaseKhaya nakho ngeke kudle imali emakhasimende akwaVodacom. UBonakele uthe nokungena kwiFacebook kumahhala emakhasimendeni akwaVodacom ngoba kukhona iFacebook flex. Abantu abakwi-prepaid bazophinde bathole namaSMS amabili amahhala ngosuku uma bethenge i-airtime nokunye ezinsukwini eziwu-30. Uveze ukuthi ufuna izinkampani zamaselula ziphe abantu i-data ethile mahhala njalo ngosuku. UNgqongqoshe wezoHwebo neziMboni, uMnuz Ebrahim Patel, uthe isivumelwano seVodacom neCompetition Commission sibalulekile ngoba abantu bayayidinga i-data ukukhulisa umnotho kwazise izinto eziningi zenziwa ngokusebenzisa ubuchwepheshe. “Kubalulekile ukuthi sifake bonke abantu baseNingizimu Afrika kwezobuchwepheshe ngakho ukuncipha kwezindleko ze-data kuzosisiza ukuthi senze lokhu. “Kuhle nokuthi abakwaVodacom bazovumela abafuna imisebenzi ukuthi bangene kwi-internet mahhala. Kuzophinde kwehliswe imikhiqizo yakwaVodacom ngo-Ephreli wonyaka ozayo, okusho ukuthi izokwehla ngentengo efinyelela ku-40%,” kusho uPatel. Uthe lesi sivumelwano soqinisekisa ukuthi kukhona ukuncintisana okuhle emakethe futhi uyathemba nezinye izinkampani zizoza neziphakamiso zokwehlisa intengo yemikhiqizo.