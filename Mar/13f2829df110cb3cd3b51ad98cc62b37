I-SOUTH African National Taxi Council ixwayise amalungu omphakathi asebenzisa amatekisi ukuthi apheze ukusola wonke umuntu ogibela etekisini othimulayo noma okhwehlelayo ngokuthi usehaqwe yigciwane iCorona. Umengameli wale nhlangano, uMnuz Phillip Taaibosch, ukusho lokhu ngesikhathi ebambe isithangami nabezindaba eGoli izolo, ukuzocacisa ngezinhlelo zabo ekwenzeni izaba zokunqanda ukusabalala kwaleli gciwane. “Bashayeli bamatekisi kumele sikuyeke ukucabanga ukuthi umuntu othimulayo nokhwehlelayo usehaqwe yigciwane leCorona. Ngithanda ukukugcizelela lokhu nakubagibeli. “Umuntu kumele kuze kube uhlolwe wudokotela ukuthi unalo leli gciwane,” kusho uTaaibosch. Uthe akukho muntu okumele axoshwe noma ehliswe etekisini ngoba kusolakala ukuthi usehaqwe yigciwane. Uveze ukuthi uhlelo lwezibulali magciwane okuhlanjwa ngazo izandla luzobakhona ematekisini, umgibeli ageze izandla engena noma esehla etekisini. Uncome iKwaZulu-Natal ngokuluthathela phezulu lolu hlelo. Le nhlangano kulesi sifundazwe ilwethule ngokusemthethweni emkhankasweni wayo obuserenki yaseNanda, eThekwini, izolo. USihlalo wayo KwaZulu-Natal uMnuz Boy Zondi, uthe ukufaka izigubhu zokuhlanza izandla ematekisini yinto ezoqhubeka isifundazwe sonke njengoba bezohamba beyethula kuwona wonke amarenki. Lo mkhankaso bawuqale erenki yaseChesterville, ngoLwesibili. UNkk Nontobeko Sokhela ongumhlengikazi emtholampilo waseCato Manor obeyingxenye yalo mkhankaso, weluleke abantu ngokubaluleka kwenhlanzeko ikakhulu ukuhlanza izandla. UMasipala weTheku unamarenki amatekisi angu-25 kanti ukhiphe isitatimende esiveza ukuthi uyasebenzisana nezinhlaka ezithintekayo ukuqinisekisa ukuqwashisa umphakathi ngaleli gciwane. Umasipala uthe sewuphucule izinga lenhlanzeko emarenki kanti uzophinde uqinisekise ukuthi okokugeza izandla kukhona kuwona wonke amarenki. Uphinde waveza ukuthi kuzofakwa amathangi amanzi emarenki anenselelo yamanzi. Abashayeli bamabhasi bazosizwa ngezifonyo nangamagilavu. Okokugeza izandla kuzophinde kufakwe nasemabhasini okuzosetshenziswa ngabagibeli.