SEKUYALELWE amaphoyisa ukuthi aqinise imikhankaso yawo yokulwa nobugebengu obenzeka emngceleni ophakathi kwelakuleli namanye amazwe emuva kwemibhikisho enodlame edonse izinsuku ezinthathu eJozini. UNgqongqoshe woMnyango wezokuThutha, ezokuPhepha nokuXhumana koMphakathi KwaZulu-Natal, uMnuz Bheki Ntuli ugxeke ukuthungelwa ngomlilo kweveni yamaphoyisa nokuvalwa ngomgwaqo omkhulu ongenela edolobheni nokuphazamise ukusebenza kukahulumeni namabhizinisi. “Izinhlaka zezomthetho kumele zinqande ubudlova futhi ziqinisekise ukuthi uyathotshelwa umthetho. Sizozibhekisisa izikhalo ezethulwe umphakathi obubhikisha bese kuphenywa izinsolo ezimayelana nobugebengu okuthiwa benziwa ngamaphoyisa,” kuchaza uNtuli. NgeSonto ebusuku umphakathi uvuke umbhejezane ngemuva kokubamba indoda esolwa ngokweba izimoto izishushumbisele eMozambique. Le ndoda kuthiwa ititinywe umphakathi, yagcina isiveza ukuthi isebenzisana namaphoyisa kulo mshikashika. Umphakathi ube usuvala imigwaqo engena nephuma edolobheni ngamathayi avuthayo, amatshe nezihlahla nemfucuza kadoti. UNtuli uzifikele mathupha eJozini ngoLwesithathu eyobhula umlilo obusubhebhetheka nokuyilapho amukele incwadi enezikhalo zomphakathi. Ungqongqoshe ujube abophiko oluphenya amacala athinta amaphoyisa i-Ipid ukuthi babeyingxenye yomhlangano wakhe nomphakathi ukuba baphenye ngezinsolo ezibhekiswe emaphoyiseni ukuthi asebenzisana nezigebengu ukuduna izimo zishushumbiselwe kwamanye amazwe. “Sixwayisa labo abasebenzisa amandla nezikhundla ababekwe kuzona ukuzicebisa. Akukho muntu ongaphezu komthetho, ngifuna lamacala aphenyisiswe kungabi bikho ukwenzelela. Ngeke sivumele izigebengu nabasebenzi abagcwele inkohlakalo babukele phansi izinhlelo zesifundazwe ezilwa nobugebengu emingceleni,” kusho uNtuli. Ube eseqinisa umphakathi idolo wathi kuyaqhubeka ukwakhiwa kwezithiyo eziwukhonkolo emngceleni ohlukanisa elakuleli neMozambique. Uthe lokhu kuzosiza ekunciphiseni isibalo sezimoto ezebiwe eziweliswa umngcele, abokufika abangenawo amaphepha abagunyaza ukuba seNingizimu Afrika neminye imikhuba yobugebengu. Usihlalo wekomiti elilwa nobugebengu emphakathini uMnuz John Ngubane uthe inkinga yokushushumbiswa kwezimoto idlangile eJozini, eManguzi nasoPhongolo. “Iphoyisa lomgwaqo elithintekayo alitholakali, alaziwa licashephi. Ngesikhathi sibhikisha eJozini, kunezimoto ezingu-12 engibikelwe ukuthi zishushumbiselwe eMozambique kusetshenziswe umzila wasoBonjeni. Umbhikisho wehlile, sisalinde noNgqongqoshe wamaPhoyisa (General Bheki Cele) asitshele zibuyiswa nini eMozambique izimoto ezingu-120 ezazintshontshwe kuleli athi zitholakele,” kusho uNgubane. UNtuli uthe indoda eboshiwe idabuka eZambia futhi ivumile ukuthi isebenzisana nephoyisa laseManguzi.