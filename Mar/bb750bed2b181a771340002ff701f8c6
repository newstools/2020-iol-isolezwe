UJEZISWE ngokumiswa izinyanga ezintathu ngaphandle komholo, umhlengikazi wasemtholampilo iBuxedene KwaNongoma, ngodaba olwaba undabuzekwayo lokubelethiswa kowesifazane wumshayeli wetekisi ngoba abahlengikazi bemxoshile, bethi uyatefa, ngoJanuwari. UMnyango wezeMpilo KwaZulu-Natal, wanquma ukummisa okwesikhashana ukuze kuqhubeke uphenyo. Kunabahlengikazi ababili okuthiwa babesemsebenzini ngesikhathi uNksz Ntombenhle Mthethwa (22) esikwa. Kwavela ukuthi bamxosha bethi uyatefa. Kwagcina kuphoqa umshayeli wetekisi, uMnuz Nhlonipho Zulu, ukuthi ambelethise. Umnyango uthe unqume ukumisa oyedwa kubahlengikazi ababili abebekhona kwenzeka lesi sigameko. Umiswe izinyanga ezintathu engaholi, kwathi omunye wathola isexwayiso sokugcina esibhalwe phansi. Okhulumela uMnyango wezeMpilo, uNkk Noluthando Nkosi, uthe: “Omunye umhlengikazi wesibili wayelekelela ngoba ehlala ngaphakathi, kungesilo usuku lwakhe lokusebenza. Yena unikezwe incwadi eyisexwayiso yokuggcina.” Ngesigameko esenzeka kwanconywa ubuqhawe bukaZulu, kuzona zonke izinkundla zokuxhumana nasemithonjeni yabezindaba, ngemuva kokuthi ebelethise uNksz Mthethwa. UNksz Mthethwa uthe uyasemukela futhi uzizwa exola kwazise isehlo samhlukumeza kakhulu. Uqinisekise ukuthi ingane ikhula kahle kakhulu futhi ubengakabuyeli emsebenzini.