Okhulumela amaphoyisa KwaZulu-Natal, uCaptain Nqobile Gwala, uthe umshayeli uhlaselwe ngamadoda amane abehamba ngetekisi esemgwaqweni uM13 ebheke ngaseSt Johns Avenue. Umshayeli ubephelezelwa wonogada okuthe uma besondela kwaqala ukudubulana phakathi kwabo nabahlaseli. “Kuthintwe amaphoyisa ngokushesha kwaboshwa abasolwa ababili. Kutholwe isibhamu esincane namaselula endaweni yesehlakalo. Itekisi abebehamba ngayo ithathiwe ukuze kwenziwe uphenyo,” kusho uCaptain Gwala. Uthe indoda edutshuliwe iphuthunyiswe esibhedlela lapho izolashwa khona iqashwe ngamaphoyisa. Eyodwa emadodeni aboshiwe itholwe icashe ehlathini eliseduze. UCaptain Gwala uthe kuvulwe icala lokuzama ukubulala nelokutholakala nesibhamu esingekho emthethweni. Kulindeleke ukuthi amadoda avele eNkantolo yeMantshi yasePinetown maduze. Ngesikhathi Isolezwe lifika endaweni yesehlakalo, bekugcwele izimoto zamaphoyisa amanye elawula ukuhamba kwezimoto. Bekukhona abantu abebemi bebuka kanti buqamama bekulele indoda ebinamanxeba okudutshulwa esifubeni obekubonakala ukuthi iphefumula kanzima.