Kusukela ngoLwesihlanu bese sivele sihlongozwa isiteleka kulesi sikhungo esikwaDlangezwa, ngenxa yezikhalo eziningi zezitshudeni. Phakathi kwalezi zikhalo kubalwa ukuqokwa kukaBongumusa Makhoba ngoNovemba, okuthiwa inyuvesi imenze umlawuli. Izitshudeni azihambisani nokuqokwa kwakhe njengoba zifuna kukhethwe kahle isigungu somkhandlu wezitshudeni. Ngaphandle kokushiswa kweveni yamaphoyisa izolo, kushiswe eyesikhungo neloli okudayiselwa kulo ukudla. Okhulumela isikhungo uNkk Gcina Nhleko-Mdluli, uthe ukufunda kumiselwe usuku olungaziwa. Ukuqinisekisile nokushiswa kwemoto yesikhungo. Ngaphambi kokuqala kwesiteleka izolo, abaphathi benyuvesi bathumele isitatimende bezwakalisa ukuphoxeka. “Kuyasikhathaza ukuthi udaba lokukhethwa komlawuli wezitshudeni lukhulunywa ezinkundleni zokuxhumana ekubeni lwaxoxwa nazo zonke izinhlaka zezitshudeni. Sakucacisa ukuthi ukuqokwa kukaMakhoba yisinqumo somkhandlu wenyuvesi hhayi abaphathi,” kusho isitatimende. Mayelana nodaba lokuphepha kwesikhungo okuyingxenye yezikhalo zezitshudeni, isikhungo siveze ukuthi sekukaningi kubizwa imihlangano nezinhlaka zomphakathi ukuqinisekisa ukuphepha ngaphandle kwenyuvesi. Lesi sikhungo sesifake incwadi yesivimbelo yenkantolo isitshudeni esingumholi weSasco, uNdumiso Mgazi Ntshangase. Ngokwencwadi yesivimbelo uNtshangase kuthiwa akasavunyelwe ukubamba imihlangano kulesi sikhungo. Kuvela nokuthi akumele asondele kulesi sikhungo futhi uma ephula imithetho yencwadi yesivimbelo kumele aboshwe. Ethintwa uNtshangase uthe useyazi ngencwadi yesivimbelo, athe ayihlangene nesiteleka sayizolo. Utshele Isolezwe ukuthi incwadi uyithole ngoLwesihlanu ebusuku, emuva kokuhlangana nezitshudeni ngaphandle kwesikhungo emini. Uthe alukho udlame aluphehlile esikhungweni ngaphandle kokubhala ezinkundleni zokuxhumana. Uveze ukuthi ngesikhathi kubhaliswa ngoJanuwari, wathola ukuthi akavunyelwe ukubhalisa. “Ngithe ngiya ekhempasini ngavinjwa ngonogada bangitshela ukuthi angivunyelwe ukungena. Kuthe uma ngilandela ngatshelwa ukuthi ngimisiwe ngenxa yezinkulumo zami ezinkundleni zokuxhumana,” echaza. UNtshangase uthe akahlangene nesiteleka sayizolo kodwa izitshudeni zinezikhalo eziningi okubalwa nokungakhethwa kwesigungu, sekuphele iminyaka emibili. Ukuvezile nokuthi ukungaphephi kwezitshudeni kungezinye zezikhalo. Okhulumala amaphoyisa KwaZulu-Natal uCaptain Nqobile Gwala, uthe iveni yamaphoyisa iqhunyiswe ngebhomu likaphethroli. “Amaphoyisa abezama ukuhlakaza ababhikishi, iveni ipakwe ngaphandle kwenyuvesi. Kutshalwe amaphoyisa ukuqapha isimo,” echaza.