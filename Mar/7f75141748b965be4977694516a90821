UMNDENI wowesilisa owadubuleka washona belwa nomculi kamaskandi uZibokwakhe “Phuzekhemisi” Mnyandu, aweneme ngokunqoba kwalo mculi ecaleni njengoba iNkantolo yeMantshi yaseThekwini imkhiphe phambili kulona ngoLwesine. UMnuz Sbu Shezi ongumfowabo kamufi, uMnuz Thanduxolo Shezi, uthe kuningi ababone ukuthi inkantolo ayikubhekanga ngendlela kuleli cala nokuholele ekutheni limthethe uPhuzekhemisi. “Noma ngingeke ngikudalule ukuthi yikuphi esikubone kungenziwa ngendlela kodwa kuningi. Indlela okwenzeke ngayo sibone kungenziwanga ubulungiswa kuleli cala. Ziningi izinto ebekumele zibhekwe yinkantolo kodwa yavele yazishaya indiva. Singumndeni sisazoxoxisana sibone ukuthi ikuphi esingakwenza. Okwamanje ngeke ngiphumele obala ukuthi kuzokwenzekani kodwa konke kuzoncika ekutheni sixoxe kanjani,” kusho uShezi. Ummeli kaPhuzekhemisi, uMnuz Sphiwe Mncwango, uthe bajabule kakhulu ngesinqumo senkantolo sokuchitha amacala abebhekene nalo mculi. “Nasekuqaleni sasivele siyicelile inkantolo ukuthi ilichithe leli cala ngoba abukho ubufakazi obuqinile bokuthi kushushiswe uPhuzekhemisi. Inkantolo yathi inobufakazi obanele bokuthi iqhubeke necala, kwaphoqeleka ukuthi siye enkantolo. “Uma sesifika enkantolo kuvele kwacaca zibekwa nje ukuthi alikho leli cala njengoba nofakazi oqanda ikhanda kulona efike washo okusesitatimendeni sikaPhuzekhemisi. “Lokho kwenze safaka isicelo sokuthi uPhuzekhemisi angabe esagibela ebhokisini lofakazi ngoba akukho okuhlukile abezokusho ngaphandle kwalokhu okushiwo ufakazi,” kusho ummeli. UPhuzekhemisi uthe kwehle umthwalo ngokuphela kwaleli cala futhi kugezeke negama lakhe. “Bese ngithathwa njengombulali ngibe ngingazange ngibulale muntu. Ngisho nemicimbi ebengiqashwa kuyona kahulumeni ibisivalekile, ngingasaqashwa. Bekuze kusize uMnyango wezobuCiko namaSiko waseGauteng obunginika imisebenzi ukuze ngikwazi ukuphila. Ngisho ukuqopha umculo bengingasakwazi ukuwuqopha ngoba nomculo okhona ubungasadlalwa ndawo, sengivalelwa,” kusho uPhuzekhemisi. Uthe ubonga nakwamanye amaqabane akhe abemeseka ngesikhathi esabhekene nalesi sikhathi esinzima. UPhuzekhemisi ubethweswe amacala amabili okungelokubulala nelokuphatha isibhamu ephuzile. Womabili ubevele ewaphika. Ubesolwa ngokubulala umngani wakhe acula naye, uThanduxolo Shezi ngoDisemba 2018 kade bephuza emzini kaPhuzekhemisi. Ebufakazini obethulwe wuMnuz Siyanda Dlamini owayenoPhuzekhemisi nomufi ngelanga lesigameko, akukho lapho bekuvela khona ukuthi uPhuzekhemisi uyena owasusa uthuthuva olwaholela ekutheni balwe nomufi. Nesibhamu esisemthethweni sikaPhuzekhemesi okuyisona okuthiwa wayesibanga nomufi lo mculi ngesikhathi belwa, kuthiwa sahlwithwa uyena umufi enqulwini yalo mculi wamshaya ngaso esiphongweni walimala. Nendaba yokuthi uPhuzekhemisi wayephuzile ngalolu suku abubanga khona ubufakazi obuqinisekisa lokho njengoba imiphumela yokuhlolwa kwegazi kuyena ingakucacisanga. Udokotela owahlola isidumbu sikamufi uThanduxolo Shezi, uDkt Lindani Nyawo naye ongene ebhokisini, uthe ngeke akwazi ukuqinisekisa ukuthi umufi washona ngenxa yokudutshulwa.