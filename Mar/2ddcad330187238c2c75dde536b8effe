LIYAQHUBEKA nokubhebhetheka kuleli igciwane iCoronavirus (Covid-19) njengoba sebebalelwa ku-402 abathelelekile. Ungqongqoshe wezeMpilo kuleli uMnuz Zweli Mkhize umemezele isibalo sakamuva esitatimendeni ngoMsombuluko kanti senyuke ngabawu-128 kuleso ebesimenyezelwe ngeSonto ebusuku. UMkhize uveze ukuthi lesi sifo sesifinyelele eNorthern Cape. "Umengameli Cyril Ramaphosa uzokhuluma nesizwe ngezinhlelo okumele zilandelwe ukunqanda iCovid-19. Ngemuva kwalokho sizokhuluma namalungu omphakathi siwazisa ngemiphumela yokuhlolwa kwabantu, ukukhula ngesivinini kwesibalo sabathelelekile, kanye nemizamo yezifundazwe yokuthola okungenzeka ukuthi bathintwe abantu abathelelekile," kusho uMkhize esitatimendeni. Latest confirmed cases of #COVID19 as at 23 March 2020 pic.twitter.com/ryb8WUvQv6 UMkhize uthe okubalulekile njengamanje ukwazisa izifundazwe zabathelelekile ngemiphumela ukuze kuzobhekwa abanye okungenzeka ukuthi bathelelekile. Ekhuluma ngempelasonto uMkhize uveze ukuthi u-60% wabantu bakuleli ungase uthole iCovid-19.Â  Emhlabeni babalelwa ngaphezulu kuka-350 000 abanaleli gciwane. Kubo sekushone abawu-15 321. Khonamanjalo, kubikwa ukuthi eZimbabwe sekushone oyedwa ngeCovid-19.