UNksz Mazibuko uke waba sePhalamende ngesikhathi kusahola uNkk Helen Zille. UNksz Mazibuko walishiya iqembu eyofunda eHarvard emuva kokungaboni ngaso linye nabanye abaholi abadala eqenjini. Phakathi kwezinye izinto ezazibangwa yimithetho engamele iBEE. UNksz Mazibuko uthe iDA ilawulwa yidlanzana elisemunxeni othize weqembu. Unezele ngokuthi ukushiya kwabaholi abamnyama okubalwa uMnuz Mmusi Maimane, nowayeyimeya yaseGoli, uMnuz Herman Mashaba, kungumphumela wokuthi kukhona abathize abebecindezelwa. Lokhu ukusho ekhuluma ohlelweni lwe-eNCA ngoMsombuluko ngesikhathi ebuzwa ngesikole sakhe sezepolitiki amatasa naso. UNksz Mazibuko ubuzwe ukuthi angaphinda yini abe yilungu leDA. “Ngicabanga ukuthi kucacile ukuthi kuke kwaba khona isikhathi lapho kube nabantu abanamathalene kuleli qembu. Ngicabanga ukuthi kunedlanzana elilawula iqembu. Uma lokho kwenzeka iqembu alibe lisakwazi ukwamukela imibono emisha. Abantu baze bakhathale ukulokhu belwa baze bashiye phansi baye emadlelweni aluhlaza,” kusho uNksz Mazibuko. I-DA isanda kulahlekelwa wuMnuz Funzela Ngobeni, wakhetha ukulandela uMashaba, okubhekwe ukuthi asungule iqembu lakhe maduze. UNksz Mazibuko unqabile ukuphawula uma kuthiwa akacacise kahle ukuthi ubethini uma ethi iDA ilawulwa yidlanzana. Umholi obambile weDA, uMnuz John Steenhuisen, unqabile ukuphawula ethintwa izolo ngokushiwo uNksz Mazibuko.