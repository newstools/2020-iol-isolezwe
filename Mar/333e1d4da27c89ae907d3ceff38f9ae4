KUNGAKAPHELI sikhathi esingakanani kuqinisekiswe owokuqala otholwe neCoronavirus kuleli, sekuphinde kwavela abanye ababili okusolwa ukuthi bathelelekile KwaZulu-Natal. UNgqongqoshe wezeMpilo uDkt Zweli Mkhize, izolo umemezele ukuthi owesilisa oneminyaka engu-38 waseKZN sekuqinisekisiwe ukuthi unaleli gciwane. Uthe lo wesilisa ononkosikazi nezingane ezimbili ubevakashele e-Italy. Ngesikhathi esebuya ubehamba nabanye abantu beyishumi abangene kuleli ngeSonto.  E-Italy sekushone abantu abangaphezulu kuka-100 ngaleli gciwane eliqale eChina. NgoLwesihlanu ekeseni kuvele owesilisa wesibili obeyingxenye yalolu hambo, oveze ukuthi usezivalele endlini kulandela ukubona izimpawu zeCoronavirus kanti uselindele abeNational Institute of Communicable Deseases (NICD) ukuthi bamhlole.Lo wesilisa uthumele incwadi kubanye abahlali eMount Edgecombe Country Club Estate ebazisa ukuthi uke wamthinta owesilisa okutholwe ukuthi unaleli gciwane. Okhulumela i-Estate, uDesiree Stone uthe okwamanje basazolindela iNICD ukuthi ihlole lo wesilisa. Ngaphandle kwalo wesilisa, kubikwa ukuthi kunowesifazane ophuthunyiswe esibhedlela oSindisweni esuka oThongathi enezimpawu ezeCoronavirus. Isolezwe linikele kulesi sibhedlela ekuseni lafica cishe wonke umuntu ezimboze umlomo namakhala nge-mask njengoba bekuqiniswe ezokuphepha. Abaphathi besibhedlela abakhulume neSolezwe bathe kasikho isidingo sokuthi besabe abantu ngoba bakulungele ukumelana nalesi sifo. KUQINISWE ezokuphepha esibhedlela oSindisweni, eNdwedwe, kulandela ukufika kwesiguli okusolwa ukuthi sineCoronavirus. Abaphathi bakulesi sibhedlela bathi amaphaphu phansi emphakathini nasezihlotsheni zabalaliswe kuso njengoba isimo besiqaphe ngelokhozi. #CoronavirusInSA pic.twitter.com/W7c9TSRxfc “Okwamanje silandela yonke imigomo okumele siyilandele uma kunesiguli okusolwa ukuthi sinaleli gciwane. Okwenze sibekwe sodwa isiguli ngukuthi muva nje kade sise-India, kodwa akekho umuntu esesimhlolile sathola iCoronavirus kuye,” kusho uDkt O. Francis ocele ukungenabi ngoba engagunyaziwe ukukhuluma nabamaphephandaba. UDkt Zweli Mkhize namhlanje ubize isithangami nabezindaba eHilton, ngaseMgungundlovu, lapho bezokwazisa khona abantu bakuleli ngezakamuva ngeCoronavirus. 