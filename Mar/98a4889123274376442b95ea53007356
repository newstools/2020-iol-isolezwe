UMnuz Kusakusa Ngema, osekomitini lomphakathi, uthe kuleli sonto bazohlangana nosomabhizinisi bendawo, bese ngempelasonto behlangana nawo wonke amalungu omphakathi ukuze kuphunywe nesinqumo sokuthi kuzokwenzekani ngezitolo zabokufika ezine ezivaliwe. Kuthiwa umphakathi ushaya phansi ngonyawo, uthi mabangabe besaqhubeka nokudayisa. “Isinqumo esiphelele sizothathwa ngoLwesine sesikhulume nabaqashise abokufika nosomabhizinisi bendawo abangakwazi ukuqhuba umsebenzi wokudayisela umphakathi, uma kunqunywa ukuthi izitolo zabokufika ezine ziyaqhubeka nokuvalwa,” kusho uNgema. Uthe amalungu omphakathi sisawuthukuthelisile isigameko, okushone kuso ababili ngenxa yokungaboni ngaso linye phakathi kwekhasimende nowaseSomalia obedayisa endaweni. Kulesi sigameko kushone uMnuz Thobani Zuma (36) noSimphiwe Mbatha (8). UZuma kuthiwa uye esitolo ngemva kokuthola ukuthi impuphu abeyithengile ibolile, okuthe uma kuba nomdonsiswano nowokufika ongumnikazi wesitolo, okuthiwa ubeshaya phansi ngonyawo engafuni ukumshintshela yona, wadonsa isibhamu wadubula ikhasimende. Lesi senzo sathukuthelisa amalungu omphakathi endaweni, owagcina usujikijela amatshe ubhekise kubanikazi besitolo okuthiwa babezivalele nesidumbu sikaZuma. Elinye lamaphoyisa ayejutshwe ukuyodambisa isimo nokubopha abasolwa, kuthiwa ladubula phansi lizama ukuhlehlisa amalungu omphakathi ayethukuthele egane unwabu. Kusolwa ukuthi inhlamvu yaphaphalaza yadubula uSimphiwe esiphongweni washona esemtholampilo. Okhulumela amaphoyisa KwaZulu-Natal, uCaptain Nqobile Gwala wathi kulesi sigameko kwaboshwa abasolwa abane abaneminyaka ephakathi kuka- 25 no-34, babekwa amacala, elokubulala, elotholakala nesibhamu esingekho emthethweni nezinhlamvu ezingu-14. Obambe kwesokukhulumela uphiko oluphenya ngokuziphatha kwamaphoyisa, i-Independent Investigative Directorate, uMnuz Sontaga Seisa, uthe leli cala kaliphenywa wuphiko i-Ipid.