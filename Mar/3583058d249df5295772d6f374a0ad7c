USENGCUPHENI yokuthelelana ngeCoronavirus umndeni waseBonela, eThekwini, ohlala endlini encane othintane nodokotela okutholakele ukuthi unaleli gciwane. Lo wesifazane nengane yakhe eneminyaka eyisithupha bahleli namalungu omndeni wabo ngoba ayikho enye indawo abangaya kuyo ngoba izihlobo nezibhedlela zibachithile ngemuva kokuzwa ukuthi bake basondelana nodokotela onaleli gciwane. Lo wesifazane uthe ingane yakhe enemiyaka eyisithupha beyiyokhishwa insimbi yokuqondisa umunwe esibhedlela eSiphingo ngoLwesine, ngoLwesihlanu washayelwa ucingo ngudokotela emtshela ukuthi udokotela obetuba imizwa yengane uthole imiphumela ekhomba ukuthi uneCovid-19, ucela bayozihlola ngoba naye usehambile wayozihlola usehleli endlini ulinde imiphumela. “NgoLwesine ngangilokhu ngimshayela ucingo udokotela ngoba ingane beyiphalaza wathi kungenzeka ukuthi kudalwa imithi esetshenzisiwe. “Ngakusasa ube esefona wathi imiphumela yokuhlolwa kwalo zakwabo ikhomba ukuthi uneCovid-19 okusho ukuthi ngesikhathi esebenza ubevele elinde imiphumela yakhe, angazi ukuthi kungani ebesebenza. “Okubuhlungu ukuthi kuso lesi sibhedlela bese kuthunyelelwana imiyalezo ngaphakathi kuthiwa uma sibuya esibhedlela bangasilalisi ngoba kungenzeka ukuthi sinaleli gciwane,” kusho yena. Uthe washayela i-ambulensi yafika abasebenzi bayo bathinta izibhedlela eziseduze okuyiNtabeni ne-Ahmed Al-Kadi Private Hospital bachithwa kwathiwa abaye e-Addington ngoba yiyona eqokwe ukuthi ibe yisikhungo sabanaleli gciwane. “Nakhona asikwazanga ukungena kwathiwa asibuyele ekhaya sizifunele isikhungo esicwaninga ngezifo ezithathelanayo, iNational Institute for Communicable Diseases (NICD). “Ngathi ngisacabanga ukuthi ngiye eSiphingo esibhedlela kwangena umyalezo uphuma komunye wabahlengikazi engimaziyo engikhombisa obekukhulunywa kuWhatsApp wakhona ngaphakathi lapho bekuyalwa khona odokotela ngokuthi abangasilalisi uma kwenzeka sibuyela esibhedlela kodwa baselaphe basidedele. Angibange ngisaya khona ngoba ngabona ukuthi sizolokhu sehliswa senyuswa sigcine singasizakalanga,” kusho yena. Kwi-NICD uthe wabashayela ucingo watshelwa ukuthi abalinde izimpawu kuqala, wayalwa ukuthi esalindile akangahlangani nabanye abantu. “Ngachaza ukuthi ekhaya ngihlala nomndeni endlini engamakamelo amane, ekamelweni ngilala nezingane ezintathu. Ayikho enye indawo esingahlala kuyo. Bathi kuyinkinga lokho kodwa bangasho ukuthi singaya kuphi. “Sigcine sihleli nomndeni sonke ngoba akukho lapho singaya khona. Ezindabeni besitshelwa ukuthi ikhona indawo lapho kugcinwa khona abangenayo indawo emakhaya,” kusho yena. Isikhulu sesibhedlela iSiphingo esicele ukuthi singadalulwa ngoba uMnyango wezeMpilo kuzwelonke okumele ukhulume ngezindaba ezithinta iCorona sithe bona abalihloleli leli gciwane ama-laboratory ahlolayo aqokwa umnyango futhi kunemigomo elandelwayo. “Asibandlululi muntu thina kodwa imigomo ebekiwe iyasinqanda. Ngicela bashayele inombolo yakwaNICD ngoba yibona abazobatshela ukuthi abanze njani,” kusho yena. Okhulumela uMnyango wezeMpilo, KwaZulu-Natal, uMnuz Ntokozo Maphisa, uthe: “Umnyango uyalibonga Isolezwe ngokulazisa ngalolu daba. Singakuqinisekisa ukuthi othintekayo kulolu daba useke wathintwa ngesinye sezibhedlela zethu futhi siyalulandela udaba ukuze sikwazi ukungenelela ngosizo oludingekayo.”