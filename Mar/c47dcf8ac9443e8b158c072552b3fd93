UMHOLI wenhlangano yezepolitiki oyisibonda sasehostela eSeventini, eMlaza, udutshulwe wafa ngoLwesihlanu ebusuku. UMnuz Bhekokuhle Mkhize (64) ubeyikhansela leNFP obekulindeleke ukuthi uzomela iqembu okhethweni lwamakhansela oluzoba ngonyaka ozayo. Ngokuthola kweSolezwe kuthiwa uMkhize ubezihlalele ngaphandle kwendlu yakhe namanye amadoda ngo-9 ebusuku kanti kuzoqhamuka umuntu ofike wamdubula ephindelela maqede wathatha ngesivu. UMkhize ufele endaweni yebugebengu emuva kokudutshulwa ekhanda nasengalweni. UNobhala jikelele we-NFP, uMnuz Canaan Mdletshe, uthe bagqemeke udume lwengozi ngokusocongwa kukaMkhize akufanise njengokuwa komuthi omkhulu. UMdletshe uthe uMkhize ubesehlale iminyaka eminingi eSeventini edabuka eMshwathi ngaphandle kwaseMgungundlovu. “Igama lakhe beliphezulu ohlwini lwabantu abazosimela okhethweni lamakhansela ngonyaka ozayo. I-NFP nomphakathi waseSeventini ulahlekelwe ngoba ubewumuntu olethela wonke umuntu intuthuko engakhethi ukuthi uphuma kuliphi iqembu lezepolitiki,” kusho uMdletshe. UMdletshe uthe wajoyina i-NFP kusukela isungulwa ngo-2011 esuka kwi-IFP ayekade eyikhansela layo kuleya ndawo phambilini. “Sinxusa amalungu ethu ukuba ehlise amaphaphu, angabi nezinsolo kodwa adedele amaphoyisa enze uphenyo lwawo khona kuzoboshwa umbulali abhekane nengalo yomthetho,” kusho uMdletshe. Okhulumela amaphoyisa KwaZulu-Natal, uCaptain Nqobile Gwala, uthe amaphoyisa aseMlaza aphenya icala lokubulala. UCaptain Gwala uthe umufi ubulewe ngabo 10 ebusuku kwa-T eMlaza. “Udutshulwe ekhanda. Amaphoyisa ayaphenya,” kusho uCaptain Gwala. Kuze kwashaya isikhathi sokushicilela ungatholakalanga umndeni kaMkhize.