I-PSA izwakalise ukukhathazeka ngokushoda kwezisebenzi emajele ezingabhekana nokubheduka kwaleli gciwane. “Amalungu ethu emajele amaningi aveze ukuthi azikho izinsiza zokusebenza kusukela kuqale ukuqinisekiswa kwezibalo zabantu abahaqwe yiCorona,” kusho iPSA esitatimendeni. Le nyunyana ixwayise ngokuthi ukubheduka kwegciwane emajele kungaba yinhlekelele njengoba izikhungo zokuhlunyeleliswa kwezimilo zishoda ngezisebenzi cishe ezingu-16 000. I-PSA ithe kumanje iyalwa nomnyango mayelana nokushoda kwabasebenzi. “I-PSA yamxwayisa ungqongqoshe ngokuthi uma engangeneleli ngokushesha umnyango usengcupheni yokuthi ukhungathwe yizinkinga,” kusho le nyunyana. Yize iPSA ikhuluma kanje kodwa umnyango uxwayisa ngokuthi ngeke ukuvumele ukuthi kubekhona abantu abafuna ukudala ukuthi lungabikhona uzinzo. “Ngebhadi lokhu okukhulunywayo kuyinkulumo ehlanekezelwe eyenziwa yiziboshwa noma izikhulu noma ngamanye amaqembu. “Lokhu kuhlobene futhi nokusabisa ngesiteleka sokuduba ukudla okukhona,” kusho okhulumela umnyango, uMnuz Singabakho Nxumalo. UNxumalo uthe lukhona uhlelo lwezokuphepha abanalo, wengeza ngokuthi isimo basiqaphile. Khonamanjalo; uLamola uthe kuzohlehliswa ukuqulwa kwamacala ajwayelekile obugebengu futhi ngeke kube khona ukuhanjiswa kweziboshwa ezinkantolo. Uthe emajele bazoqinisa ezenhlanzeko futhi banikezele ngezibulala-magciwane. Uthe bazosebenzisa uhlelo lokuvela enkantolo kweziboshwa nge-video. “Amacala aphuthumayo nathinta udlame lwasekhaya azolalelwa inkantolo enzela ukuthi kube nokusebenza okuhlelekile ngalesi sikhathi,” kusho uLamola.