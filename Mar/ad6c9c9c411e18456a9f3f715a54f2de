Lo mndeni usola ukuthi ukuklayeka kwenhlabathi kudalwe umgwaqo weGo! Durban owakhiwa eduze kwale ndawo. Lo mgodi ulinganiselwa emamitheni angu-12 ukushona phansi. UNksz Jabulisile Ngcobo umnikazi womuzi okuvuleka umgodi egcekeni lakhe, imijondolo emibili esegcekeni yalenga, uthe selokhu kwenzeke lesi sigameko abakwamasipala bayangena bayaphuma kwakhe kodwa akekho oqhamuka nesisombululo sokuthi kuzokwenziwa njani. “Ngesikhathi kuzoqalwa umgwaqo sabizelwa emhlanganweni kwathiwa yonke imizi eseduze kwalo mgwaqo izosuswa, kwathiwa ulayini wonke uzosuswa, emuva kwalokho kwathuleka. “Sabona sekufika abanikazi benkontileka bethi bazobheka iminkenke ezindlini. Nakho lokho asazi ukuthi kwakwenziwelani. “Njengoba lo mhlaba uklayekile nje asazi noma umile noma uzoqhubeka, uma ngibuka inhlabathi ngibona sengathi iyahamba ngoba seyihlehlile, ayisagcini lapho ibikhona ngoMsombuluko. Sekunzima nokulala endlini ngoba siyesaba, emini sihlala emnyango,” kusho yena. Indodakazi yakhe ebilele nezingane zayo emjondolo ngesikhathi kuqhekezeka umhlaba uNksz Nomfundo Ngcobo, ithe batholelwe indawo yokulala okwesikhashana kodwa izimpahla zisele emjondolo. “Basisizile ngendawo yokulala kodwa manje sinezimpahla esingazi ukuthi sizozibeka kuphi ngoba indawo esinikwe yona eyokulala kuphela. Ngeke ugcine kuyo izimpahla,” kusho yena. Ikhansela lakule ndawo uNksz Joyce Johnson nalo ebelizobheka umonakalo lithe alikhumbuli kuthiwa kunemizi ezodilizwa lona lazi imijondolo ebiyakhiwe endaweni kamasipala ngemuva kwemizi okwathiwa kumele idilizwe. “Kwayona le mijondolo esinenkinga njengoba kuvele inhlekelele akumele ngabe ikhona. Abantu abakhe imijondolo sakhuluma nabo basitshela isimo semindeni yabo esiyandile bethi abaseneli ezindlini zemixhaso. “Yagcina ingadiliziwe ngoba kucatshangelwa imindeni. La kwaNgcobo bawu-15. Okwenzeke lapha okwamanje sazi ukuthi kube yinhlekelele yemvelo, onjiniyela basahlola ukuthi yini edale ukuklayeka komhlaba. “Siyazama izindlela zokuthi umndeni othintekile usizakale njengokuthi imijondolo esengozini yakhiwe ngaphambi komuzi ngoba ukususwa komndeni wonke akuyona into engenzeka ngokushesha, okubalulekile manje wukuthi siphephise impilo,” kusho yena. UMnuz Msawakhe Mayisela, okhulumela uMasipala weTheku, uthe onjiniyela bakamasipala bakuleya ndawo babheka ukuthi singalungiswa kanjani isimo. Uthe ngokuthola kwabo yimvula eholele ekutheni inhlabathi ingabe isazinza.