UNkk Zodwa Velleman, oyisikhulu e-Oceana Group ephethe iLucky Star, uthe inhlanzi yabo iphephile ukuthi idliwe ngoba ayibaliwe kwababuyiselwayo. “Ofishi beLucky Star baphephile ukuthi badliwe, abathinteki nhlobo kulabo okuthiwe ababuyele emuva. Silandela imithetho yokuhlanzeka nokuphepha uma sikhiqiza ukudla kwethu. Yonke imikhiqizo yakwaLucky Star iqinisekiswe yiNational Regulator for Compulsory Specification ukuthi iphephile ukudliwa.” Ngempelasonto iFood and Allied Workers’ Union (Fawu) ithe kuzobeka engcupheni umsebenzi wabantu ukuhoxiswa kwamathini kafishi athile ezitolo ezehlukene. Ofishi ababuyiselwa emuva basethinini eliwu-400g banecode ethi ZST2 nethi ZSC2 ne-ZST 29 ne-ZSC 29. UMnuz Zolani Mbanjwa weFawu uthe abantu abasawubuki njengakuqala ufishi osethinini okuzoholela ekutheni kuphele imisebenzi yabantu. Utshele abathengi ukuthi akusiwo wonke ufishi onenkinga kodwa yilowo opakishwa eWest Point Processors kuphela. “Abantu abaqhubeke bathenge ufishi weLucky Star nezinye izinhlobo ngoba babaliwe ofishi abanenkinga. Le nto izobeka engcupheni imisebenzi yabantu abawu-9 000. Vele embonini kafishi kunezingqinamba ngoba nawo uyindlala manje, uma sesinale nkinga kuzoba nzima kakhulu kubasebenzi,” kusho uMbanjwa. Ngesonto eledlule Mnyango wezeMfundo ukumisile ukuphekwa kukafishi osethinini ekudleni okuphakelwa abafundi ezweni jikelele. Ofishi abasethinini abangadliwa okwamanje yiDeep Catch, Mammas, Prime Ocean, Spar, Sunny, Shoprite Ritebrand, Cape Point, Checkers Housebrand, U Brand, Saldanha, West Point ne-OK Housebrand.