Amajaji abehlulela kuleli cala okubalwa uJaji Dunstan Mlambo, Keoagile Matojane noRaylene Keightley, alubuke kabusha uphenyo lukaMkhwebane ase eluchitha. Inkantolo iyalele u-Advocate Mkhwebane ukuthi akhokhe izindleko zecala zikaSomlomo wasePhalamende, uNksz Thandi Modise, nophethe abashushisi kuleli, u-Advocate Shamila Batohi ayekade enze izincomo ngabo. UMlambo uqhubeke wathi: “Isinqumo soMvikeli woMphakathi sokuphenya abese ebika ngomkhankaso wokhetho lweCR17 lobuholi be-ANC ngo-2017, lubuyekeziwe lwatholakala lungekho emthethweni lwase lubekwa eceleni. U-Advocate Mkhwebane akanawo amandla okuyalela uphiko lwezokushushisa ukuthi luphenye indaba yokushushumbiswa kwemali embikweni wakhe othinta iCR 17. Inkantolo ithole ukuthi uhlulekile ukuveza ukuthi uRamaphosa walidukisa kanjani iPhalamende.” Inkantolo ithe uRamaphosa wayengenaso isibophezelo sokuthi adalule ukuthi imali yokuxhasa umkhankaso wakhe wayithathaphi. U-Advocate Mkhwebane uyalelwe ukuba akhokhe nezindleko zecala zikaRamaphosa. Ngesikhathi bephikisana ngaleli cala ngenyanga edlule, abamele uRamaphosa bathi u-Advocate Mkhwebane ngesikhathi ephenya lolu daba waba budedengu, akuthola kwakudukisa. Ummeli kaRamaphosa, uMnuz Peter Harris, uchaze isinqumo senkantolo njengokunqoba kukaMengameli. Okhulumela u-Advocate Mkhwebane, uMnuz Oupa Segalwe, uthe asikho isinqumo esisathathiwe ukuthi ngabe bazolidlulisela yini icala kwenye inkantolo enkulu. Uthe bebengasilindele lesi sinqumo samajaji. I-EFF ithe izoyisa lolu daba eNkantolo yoMthethosisekelo. Ithe ayihambisani nesinqumo esithathiwe.