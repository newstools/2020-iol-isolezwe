ICovid19 ibheduke eWuhan, eChina isisabalale emazweni amaningi emhlabeni. Bangu-90 000 abantu okubikwa ukuthi bangenwe yileli gciwane emhlabeni. E-United States sekufe abayisithupha osekuholele ekutheni umengameli Donald Trump wakhona, enze isiphakamiso sokuthi izinkampani ezikhiqiza imithi zakhe umgomo ukuze kuvikelwe abantu obhubhaneni. Kodwa ongoti bezempilo bathi ukusungulwa komgomo kuze kufinyelele esigabeni sokuthi usetshenziswe, kungathatha izinyanga ezingu-18. Njengamanje kudingeka into ephuthumayo. UDkt Antony Fauci, inhloko yesikhungo esicwaninga ngezifo ezithathelanayo kuleli, iNational Institute of Allergy and Infectious Diseases, uthe kudingeka isikhathi eside ukusungula umgomo, ngokubona kwakhe into engaba ngcono ukuthi kuhlolwe umshanguzo wokwelapha igciwane. UMnuz Leonard Schleifer, isikhulu esiphezulu enkampanini ekhiqiza imithi, iRegeneron Pharmaceuticals, uthe uma kuxhanyazelwa kwenziwa umgomo kuba nengozi yokuthi uma lowo mgomo ususetsheziswa kubantu wenze igciwane libe yingozi kakhulu. IWorld Health Organization (WHO) ithe amazwe osekubikwe ukuthi anabantu abanaleli gciwane asengu-73. E-Afrika mane amazwe okubikwe ukuthi anabantu abanegciwane. I-Senegal iyizwe lesine e-Afrika okubikwe ukuthi inomuntu onegciwane. Isikhungo esicwaninga ngezifo ezithathelanayo, iNational Instituite of Communicable Diseases (NICD), izolo sithe lesi siguli sibonwe ngoMsombuluko, sithe besiseFrance. Amanye amazwe osekuqinisekiswe ukuthi anabantu abanesifo yi-Algeria, Nigeria, Egypt, Tunisia neMorocco. I-NCD ithe akekho umuntu oseke watholwa enaleli gciwane eNingizimu Afrika, izolo bese bengu-164 abahlolelwe igciwane.