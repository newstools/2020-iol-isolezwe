SEKUQUBUKE umbango phakathi kwemindeni emibili ebanga umlingisi woMlazi Gangster oshonile, okungasaqondakali ukuthi ungowakwabani. Umlingisi uLindani Ndlovu (32) ushone ngokudutshulwa. Umndeni wakwaMeyiwa eFolweni othi lo mlingisi ubuwazi ukuthi uyindodana yawo, ukhala ezimathonsi njengoba sekuvumbuke omunye umndeni, othi ubengowawo. USnenhlanhla Meyiwa uthe bebazi ukuthi uLindani ubeyindodana kayise ayizala ngaphandle komshado futhi ubondliwa kubo. Lo mlingisi kuthiwa ubebizwa ngesibongo sikanina ngenxa yokuthi akashadelanga kwaMeyiwa. “Sithuke soma ngesonto eledlule emngcwabeni kaLindani sekuqhamuka abantu bakwaMchunu baseMnambithi bethi uyindodana yabo. ULindani ukhuliswe ekhaya. Ubaba usazise yena kusuka esemncane futhi ubemondla ngenkantolo ngoba umama wakhe wathi uzalwa ubaba,” kusho uSnenhlanhla. Kuthintwa unina kaLindani uNkk Thoko Magubane uMaNdlovu, uthe akazi ukuthi abantu bakwaMeyiwa bafunani kuyena ngoba uLindani ubengeyona indodana yabo. “Ngesikhathi ngithandana noMeyiwa wangifica ngivele sengikhulelwe uLindani. Ngamtshela naye ukuthi nginomuntu engithandana naye futhi ngikhulelwe ingane yakhe. Uyena uMeyiwa owaphoqa ukuthi ingane eyakhe ngibe ngimtshela ukuthi eyakwaMchunu. Ngisho noLindani ngamtshela esekhulile ukuthi ungowakwaMchunu,” kusho uNkk Magubane. Ukuphikile ukuthi ubondlisa uMeyiwa ngenkantolo, wathi indodana yakhe ibiyondliwa uMagubane ashade naye. UMagubane uthe naye akasekho usashona kodwa ubazi ukuthi ingane yakhe eyakwaMchunu. USnenhlanhla, uthe kungamanga aluhlaza ukuthi uMagubane ubazi ukuthi uLindani owakwaMchunu. “UMagubane ubazana nobaba futhi azi ukuthi uLindani uyindodana kababa. Ngesikhathi esegula uMagubane esezoshona waze wakhuluma nobaba emyalela ukuthi uma kwenzeka eshona angamthathi uLindani njengoba eyindodana yakhe kodwa ucela amtshele ukuthi agade unina,” kuqhuba uSnenhlanhla. USnenhlanhla uthe into abayisabbayo manje wukuthi unina kaLindani uzodukisa izingane zikamfowabo (uLindani) ngokuziyisa kwaMchunu okungekhona kubo. Uthe unina kaLindani ubehlala exhumana nomndeni wakwaMeyiwa futhi nonkosikazi kaMeyiwa ubesemamukele njengengane yeni wakhe. Ngisho nemali obekondliwa ngayo uLindani uthe ibisikhishwa wunkosikazi kaMeyiwa.