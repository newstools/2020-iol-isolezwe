AMASISTELA ebandla lamaRoma aKhatholika, kuthiwa asekhathele wukuthunyelelwa woFata imiqhafazo bebavezela imiphambili yabo. Lokhu kuvele esithangamini saleli bandla ebesisePort Shepstone, kulandela ukungenelela kwekoMkhulu laleli bandla ezingeni lomhlaba, abajube omunye woFata ohlonishwayo ukuthi aphenye ngezinsolo zokungalungi okuthiwa ziqhubeka kwisiFundabhishi eMarrianhill ngaphansi kukaFata Mlungisi Dlungwane. Kulezi zithangami ezengamelwe nguMbhishobhi William Slattery, bekukhona amasistela, abaPristi noFata. Kuthiwa bagonyuluka ngobubi obenzeka kuleli bandla ngaphansi kwalesi siFundaBhishobhi. USlattery omele ikomkhulu laleli bandla iVatican yaseRome, ezingeni lomhlaba, uphenya ngokuziphatha kukaMbhishobhi Dlungwane noFata Alexius Madela abasolwa ngokuhluleka ukuphatha ngendlela efanele nokwenzelela ngendlela abaphethe ngayo. Umthombo okulezi zigcawu utshele leli phephandaba ukuthi namakhosikazi abantu akhale esifanayo. “Abazali baphinde batshela uMbhishobhi Slattery ukuthi izingane zabo eziyizikhonzi azisayi esontweni ngoba zesaba oFata abalala nazo,” kusho umthombo obuyingxenye yalesi sigcawu. Kuvele nezinsolo zokuthi ukudliwa kwemali kudla lubi njengoba kunabaPristi abanikezwa izimishini ezinemali nguMbhishobhi ngoba efuna ukudla imali yebandla ngokubasebenzisa. “Kuphinde kwavezwa nobudedengu bokunikezwa koFata abathize abaxegelwa yisimilo izikhundla zokwengamela imihlangano yamantombazane neyabesifazane,” kubalisa umthombo. Okunye okuthiwa okuvelile kulesi sigcawu, ukuqashisa koFata nabaBhishobhi ngezindawo zebandla bese imali etholakalayo iye kubona. Kukhalwe nangoMbhishobhi ngaphansi kwalesi siFundabhishobhi, ngokutshela ibandla ukuthi kuzomele limxhawule ngoR1 000 njengoba esezothatha umhlalaphansi. Ukuxegelwa oziphu, ukuthanda amakhosikazi abantu, ukunganakwa kwezikhalazo zamalungu ebandla nokunye okuningi, umthombo uthe kushiye uSlattery ebambe ongezansi. “Kusazoshuba njengoba kusalindeleke ukuthi kuyiwe oKhahlamba Deanery, naseXopo Deanery lapho kusazovela nokunye okuningi,” kuchaza umthombo. Ngeledlule leli phephandaba like labika ngokubheda kwesimo esithinta uMbhishobhi Dlungwane okuyimanje kuthiwa wehlisiwe kulesi sikhundla ngenxa yokwehluleka kwakhe ukulawula oFata nokuphatha kwisiFundabhishobhi asengamele. UFata Alexius Madela omunye wabasolwa ngokuziphatha kulezi zigcawu. Ubesolwa ngokunqwaha nezimpahla zikankosikazi womuntu osewashona okuthiwa wayekipite naye. Lezi zigcawu kuthiwa sezike zahlala KwaMakhutha, eMzumbe nakwezinye izindawo.