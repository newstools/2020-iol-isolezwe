UMasipala weTheku usuluqalile uhlelo lokubonisana nomphakathi ngombiko wonyaka ka-2028/19 ngakho umema umphakathi ukuba ubeke imibono yawo ngalo mbiko. Kukhona umhlangano womphakathi ohlelelwe ukwethula lo mbiko emphakathini nokulalela imibono yomphakathi ngawo. Lo mhlangano uzoba mhla ka 4 Mashi eLuthuli Hall, eCity Hall, ngo-10:00. Bonke abafisa ukuba yingxenye yalo mhlangano bayakhuthazwa ukuba beze. Umbiko wokusebenza kukaMasipala onyakeni wezimali owedlule unikeza imininingwane yalokho uMasipala akwenze ngempumelelo, izinselelo ahlangabezane nazo kanye nezitatimende ezihlanganisiwe zezimali zonyaka. Imibono etholakale kulolu hlelo yiyo esetshenziswa ukwakha uHlelo Lwentuthuko Edidiyele nesabelomali sonyaka wezimali olandelayo. Lo mbiko ukhombisa ukuthi yize noma zibe khona izinselelo, ezinjengesimo esingesihle sokukhula kwemali engenayo kuMasipala kanye nokukhula ngesivinini kwesibalo sabantu abathutheleka edolobheni, uMasipala wenze kahle futhi wathola nombiko kamcwaningimabhuku-jikelele ongenacashaza. Ubuholi bukaMasipala buzinikele ekushiseni ukuhanjiswa kwezidingo kubantu nokuqikelela ukuthi wonke umuntu owakhele iTheku lonkana uphila impilo engcono. UMasipala uqhubekile nokuhanmbisa izidingo kwabahlwempu. Ufakele amakhasimende kuka-740 000 ugesi endaweni elinganiselwa kumakhilomitha awu-2 000 futhi wafakela abantu abahlwempu abantu-109 749 ugesi wamahhala. Umnyango wakwa-Cleansing & Solid Waste unikezele ngosizo olunhlobonhlobo u-3.4 million wamakhasimende emizi, ezimboni nawamabhizinisi kanti masont’onke uqoqela udoti imizi engu-1 063 624 kanye no-106% wabahlwempu. UMasipala wakhe 3142 wemizi emisha, waphothula 32 wezakhiwo zemindeni ezintsha, walungisa izakhiwo ezingu-223. Umnyango Wezokuhlaliswa Kwabantu kuMasipala uweqile umgomo wawo ngokuthola amahekthare angu-614 omhlaba wokwakhela abantu izindlu. Lezi zindawo ezakhiwayo zokuhlalisa abantu zisezindaweni eziseduze namathuba omsebenzi. Ngenxa yalokhu, uMasipala uthole inqwaba yezindondo zokusebenza kahle ngaphansi kohlelo lwezindondo ze-Govan Mbeki Awards nokuyinto ekhombisayo ukuthi iTheku linguMasipala osebenzayo. Umnyango wakwa-Human Settlements kanye nowakwa-Water & Sanitation babalwe nezinhlaka ezingu-15 emhlabeni esisemgqeni wokuthola izindondo eGuangzhou International Award for Urban Innovation. Umnyango Wezamanzi uqikelele ukuthi u-85% wemizi uthola amanzi ahlanzekile ayisidingongqangi bese kuthi u-98% uthole amanzi amahhala. UMasipala uyaqhubeka nokuba sesimweni esihle sezimali njengoba izinga lakhe lokuqoqa izikweletu liphezulu ku-91.9%, yanda imali ayiqoqayo, engathembele kakhulu emalini yokwebolekwa futhi enemali eyenele yokukhokha izindleko zakhe. UMasipala ukwazile ukuqhubeka nokuba negama elihle lokufanaleka ukwebolekwa izimali esuka kua-AA waya ku-AA+ kwezikhokhwa isikhathi eside nelika-A1+ kwezikhokhwa isikhathi esifushane. Kulo nyaka ikhulile ngo-4% imali engana kuMasipala uma kuqhathaniswa nonyaka owandulelayo, nesilinganiso sokwethembela emalini yokwebolekwa sibe phansi ku-25% ekupheleni konyaka okungaphansi komgomo kaMgcinimafa kazwelonke, ongu 45%-50%. UMasipala uqhubekile rnerekhodi elihle lokuhlinzeka abantu ngezidingo njengoba esebenzise R4.951 billion esabelweni semisebenzi emikhulu, okungu-75% wesabelo semisebenzi emikhulu sesisonke. Ukusetshenziswa kwalesi sabelo kulo nyaka kulibazisekile kunobekulindelekile ngenxa yokungasebenzi ngokulindelekile kosonkontileka, izinselelo/ukulibaziseka  kokuthenga namacala afakwe ezinkantolo kumaphrojekthi amane omgwaqo, abafake izicelo zokuba kubuyekezwe izinqumo ezithathiwe ngezinkontileka zamanye amaphrojekthi kanye nokumiswa komsebenzi ngenxa yeziteleka nezinselelo zamaforamu amabhizinisi. Kepha uMasipala usethathe izinyathelo ezifanele zokubhekana nalezi zinselelo. Lo mbiko wonyaka uyatholakala kwi-website kaMasipala weTheku kuleli kheli: www.durban.gov.za. Futhi uyatholakala nasezikhungweni zikaSizakala nasemitapweni yolwazi kaMasipala. Umphakathi uyakhuthazwa ukuba uwufunde lo mbiko bese uphawula ngawo ngokuthumela imibono kuleli kheli: noky.nyasulu@durban.gov.za. UMasipala uzokwazi ukubasiza abadinga ukusizwa ngokubhalelwa phansi imibono yabo. Usuku lokugcina lokulethwa kwemibono umhla ka 13 Mashi 2020.