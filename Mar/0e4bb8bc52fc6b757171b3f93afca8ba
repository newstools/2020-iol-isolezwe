UNksz Zama Molefe (23) wakwaDabeka obevele enkantolo ngoMsombuluko, kuthiwa ulande ingane yakhe enezinyanga ezintathu enkulisa lapho igadwa khona ngoLwesihlanu emini, okusolwa ukuthi ufike wazivalela ekamelweni lakhe nayo wayincisha umoya ngengubo yokulala yaze yashona. Unina kamsolwa, uNksz Thokozile Molefe, uthe isenzo sendodakazi yakhe sishiye umndeni udidekile futhi siyashaqisa. “Kuthiwa kukhona incwadi ayibhalile kodwa nami bese ngixoxelwa ngomakhelwane abayifundile ngoba mina ngivele ngadideka ngenxa yobuhlungu engibuzwayo,” kusho uNksz Molefe. Uthe kuthiwa encwadini bekubhalwe ukuthi lokhu akwenzayo ufuna ukufundisa uyise wengane yakhe isifundo angasophinde asikhohlwe ngokungasifezi isethembiso. Kuthiwa incwadi ibiveza ukuthi uyise wengane ngeke aphinde ambone (umsolwa) nengane yabo. UNksz Molefe uthe ngesikhathi umsolwa eqeda ukugila lo mkhuba uzinikele esiteshini samphoyisa KwaDabeka, nalapho efike watshela amaphoyisa ngakho konke akwenzile. “Angazi ukuthi le ngane ibimhluphe ngani ngoba ibizihlalela nami, ngiyiyisa enkulisa ngiyilande uma sengibuya emsebenzini,” kubalisa uNksz Molefe. Uthe umsolwa ubeseke walaliswa esibhedlela izikhathi ezimbili ngenxa yengcindezi, waveza ukuthi uyise wengane yakhe usenengane kwenye indawo okungenye yezinto cishe emenze wavukwa yisikhwele wenza into ebuhlungu. Uthe akanalo ulwazi noma kukhona yini enye ingxabano umsolwa abenayo nesoka lakhe. Kuthintwa uyise wengane uMnuz Sandile Shangase unqabile ukuphawula ngalolu daba waveza ukuthi usematasa. Okhulumela amaphoyisa KwaZulu-Natal, uCaptain Nqobile Gwala, uthe kuvulwe icala lokubulala esiteshini samaphoyisa KwaDabeka. “NgoLwesihlanu, owesifazane utheleke esiteshini ekhihla isililo wafike watshela amaphoyisa ukuthi ubulale ingane yakhe yentombazane enezinyanga ezintathu ngokuyincisha umoya ngengubo yokulala. Amaphoyisa nomsolwa baye kubo kamsolwa, nalapho befice khona isidumbu sengane sisongwe ngengubo yokulala sishuthekwe idamu emlonyeni,” kusho uCaptain Gwala.