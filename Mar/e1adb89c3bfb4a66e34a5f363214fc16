UNgqongqoshe wezokuThutha uMnuz Fikile Mbalula umememezele lokhu ngesikhathi kunesithangami sabezindaba nongqongqoshe beminyango eyehlukene obekuhloswe ngaso ukuthi bahlubele isizwe udlubu ekhasini mayelana nokuzokwenziwa yiminyango yabo ukunqanda ukwanda kwesibalo sabangenwa yigciwane eselisabalele nomhlaba wonke. NgeSonto uMengameli Cyril Ramaphosa umemezele ngokusemthethweni igciwane leCorona njengenhlekelele. UMbalula uthe bazohlangana nabo bonke abamele ezokuthutha kuleli ukuze babanikeze inkombandlela ngokumele kwenzeke ukulinqanda lingasabalali. “Sizokhuluma nabakwaPassenger Rail Agency of South Africa (PRASA), abazofaka okokugeza izandla kuzona zonke izitimela zabo,” kusho uMbalula. Uthe kuzophinde kuqiniswe ekufundisweni kwabantu ematekisini ngalo mkhuhlane bese kuba nendawo lapho kuzohlolwa khona abantu emarenki. Imenenja ehhovisini leSouth African Taxi Counci KwaZulu-Natal, uMnuz Sifiso Shangase, ithe le nhlangano ibisivele iqalile ngezinhlelo zayo ukulwa naleli gciwane. “Amatekisi ethu azoba nokokugeza izandla njengoba kusasa (namuhla) sizohambela erenki eChesterville naseSouthgate ukuyokwethula lolu hlelo. Yize sizoba nenselelo yokuthola okokugeza izandla njengoba kuphela ezitolo, sizozama ukuqhamuka nohlelo lokuthi sizakhele okwethu kokugeza izandla sihlanganise amakhemikhali afanele ukuze singabi nesimo lapho kuphela khona,” kusho uShangase.