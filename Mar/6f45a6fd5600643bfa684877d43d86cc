“UNkwenkwe wahamba nomzala wethu ngoLwesihlanu. Bathi baya epaki yaseVerulam bafike bahlala nabangani baphuza utshwala. Umzala wafika ehamba yedwa, wathi uNkwenkwe uhambe namantombazane abebephuza nawo. Uma siwathola amantombazane abebehamba nawo wona athi amshiya elele epaki. Kumanje sididekile futhi sikhathazekile ngoba simbheke yonke indawo nasemakhazeni kodwa asimtholi,” kusho uNksz Nyawuza. UNksz Nyawuza uthe okubakhathaza kakhulu ukuthi icala balivulile kodwa abazange bathole lutho oluvela emaphoyiseni. “Icala lokulahleka kwakhe lavulwa ngoMgqibelo. Amaphoyisa afika ngalelo langa, asiphindange sawabona. Uma sibuyela esiteshini basitshela ukuthi ophethe icala uyagula. Asazi sekumele senze njani ukuthola usizo,” kusho yena. Okhulumela amaphoyisa KwaZulu-Natal, uColonel Thembeka Mbele, uthe kusaphenywa ngokulahleka komfana oneminyaka engu-16.