Okhulumela abophiko iReaction Unit South Africa (Rusa), uMnuz Prem Belram, uthe bathole umbiko ngo-07:23 ekuseni ngalolu daba. “Umphakathi usithintile ucela usizo ngesimo somfundi ebesingekho sihle. Ngesikhathi sifika sithole ukuthi ibhasi belihlehla kanti umfundi uzogijima efuna ukuwela umgwaqo. Ngokusho kozibonele kwenzeka le ngozi, umfundi uzamile ukuma kodwa washibilika ngenxa yokuthi bekunodaka wangena ngaphansi kwesondo lebhasi labe selimshayisa. Umfundi ulimale ekhanda washona khona endaweni yesigameko,” kusho uMnuz Belram. Okhulumela amaphoyisa KwaZulu-Natal, uCaptain Nqobile Gwala, uthe icala lokubulala ngokungenhloso livuliwe esiteshini samaphoyisa eVerulam. Khonamanjalo, abezimo eziphuthumayo be-IPPS baveze ukuthi kushone abantu ababili emuva kokushayisana kwezimoto ezimbili emgwaqweni uN2, phakathi kwaseGingindlovu naseMandeni. Izolo emini abe-IPSS baveze ukuthi bese bebizwe ezindaweni ezintathu ngenxa yezingozi zomgwaqo kanti bathe basola imvula ukuthi ibe nomthelela ekutheni kudaleke lezi zingozi. Okhulumela amaphoyisa akwaRoad Traffic Inspectorate, uSuperintendent Zinhle Mngomezulu, ukuqinisekisile ukuthi ikhona ingozi eyenzeke emgwaqweni uN2 izolo ekuseni kwashona abantu ababili, wathi kuvulwe icala lokubulala ngokungenhloso. 