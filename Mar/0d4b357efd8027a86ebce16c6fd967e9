Siphinde sashuba isimo izolo kulesi sikhungo osekumiswe kuso ukufunda ngenxa yesiteleka sezitshudeni esiqale ngoMsombuluko. UNkk Gcina Nhleko-Mdluli, okhulumela isikhungo, utshele Isolezwe ukuthi abakwazanga ukungena izolo. “Sifike sekuvalwe lapho kungenwa khona, saphindela emuva. Abanye abasebenzi abafike ekuseni kakhulu nabo bakhishiwe emahhovisi ngabantu okuthiwa bebezimboze ubuso. Okwamanje asikwazi ukuqinisekisa ukuthi bekuyizitshudeni yini ngoba nathi sifike emsebenzini singazi lutho,” kuchaza uNkk Nhleko-Mdluli. Ebuzwa ngezitshudeni obekuthiwa zisavaleleke ezindaweni zokuhlala kulesi sikhungo, uthe bazwile ukuthi zikhona ebezisasele. Uthe ngeke aqinisekise ukuthi nayizolo bezisekhona njengoba bengakwazanga ukungena. Ukhale ngokuthi konke okwenzekayo nokuzokwenzeka esikhungweni bakubona ezinkundleni zokuxhumana. Uthe kunzima nokulandela ukuthi zithini izikhalo futhi ziyashintshashintsha usuku nosuku. “KunoDean obekelwe ukuzwa izikhalo zezitshudeni kodwa naye konke ukubona ezinkundleni zokuxhumana. Namanje azikho izitshudeni ezilethe kuyena izikhalo zokuthi azikwazi ukuphindela emakhaya njengoba isikhungo sivaliwe,” kusho yena. Isolezwe lizwe ukuthi isiteleka sayizolo besihambisana nokuthi izitshudeni zifuna kuxoshwe uVice Chancellor wenyuvesi. UMxolisi Khanyile, ongomunye wabaholi beSasco, ukuqinisekisile lokhu, wathi izikhalo zabo azinakiwe. Naye ukhale ngokuthi esikhundleni sokuthi abaphathi besikhungo balalele izikhalo, baphendula ezinkundleni zokuxhumana ngendelelo. Uthe basamile nasekutheni abamfuni uBongumusa Makhoba, okuthiwa uqokwe yisikhungo ukuba ngumlawuli ezindabeni zezitshudeni njengoba lungekho uhlaka olumele izitshudeni. NgoMsombuluko umbhikisho uphenduke udlame, kwashiswa imoto yesikhungo, kwaqhunyiswa ngebhomu iveni yamaphoyisa. Okhulumela amaphoyisa KwaZulu-Natal, uCaptain Nqobile Gwala, uthe kuboshwe ababili abaneminyaka engu-22 ngalesi sigameko. Uthe bekumele bavele eNkantolo yeMantshi eMthunzini ngoLwesibili kodwa icala langangena. NgoMsombuluko isikhungo sikhiphe umyalelo othi izitshudeni aziphume emagcekeni esikhungo. Namanje akwaziwa ukuthi kuzobuyelwa nini emakilasini njengoba kusenesiteleka. 