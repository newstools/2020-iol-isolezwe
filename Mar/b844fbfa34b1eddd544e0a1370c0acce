Okhulumela amaphoyisa KwaZulu-Natal, uColonel Thembeka Mbele, uthe ithimba lamaphoyisa eZululand elijutshelwe ukulwa nokwebiwa kwemfuyo lilandele umkhondo emuva kokuvela kwemibiko yokuntshontshwa kwemfuyo kuleli pulazi. “Ithimba lidlulele endaweni eseSwart Mfolozi eGluckstadt lapho kwakusoleka ukuthi imfuyo ikhona. Imfuyo itholwe ifihlwe ehlathini, okukhona kuyo izinkomo ezine zohlobo lweBonsmara ziboshiwe namankonyane amane eduze kwazo,” kusho uColonel Mbele. Uthe ngesikhathi amaphoyisa eqhubeka, aphinde athola izinkomo ezimbili. Uthe imfuyo iphindiselwe kumniniyo kanti kwavela ukuthi zebiwa epulazini iGluckstadt ngenyanga edlule. UKhomishana wamaPhoyisa KwaZulu-Natal, uLt Khombinkosi Jula, uncome umsebenzi wamaphoyisa ngokuthola imfuyo. “Sinxusa abanikazi bemfuyo ukuthi bayibeke uphawu imfuyo yabo ukuze kube lula ukuyibona noma ukuyichaza. Udaba lwemfuyo enguvanzi emgwaqweni nayo iyakhathaza ngoba igcina seyenza izingozi emigwaqweni eholela ekulahlekeni kwemiphefumulo” kusho uJula.