UMENGAMELI Cyril Ramaphosa usemise ukusebenza eNingizimu Afrika kulandela ukubhebhetheka ngesivinini kwegciwane iCovid-19 (Coronavirus). URamaphosa umemezele lokhu ekahuluma nesizwe ngoMsombuluko ebusuku lapho abethula khona izinhlelo zikahulumeni zokunqanda leli gciwane. NgoMsombuluko isibalo sabathelelekile kuleli senyukele ku-402. URamaphosa uthe phezu kwezinhlelo abezimemezelile ngeledlule, kubalulekile ukuthi uhulumeni aqinise izinhlelo zokulwa naleli gciwane eselidlule nabangaphezulu kuka-15 000 emhlabeni. “Kumele sibeke izinhlelo ezizoqinisekisa ukuthi igciwane elibhebhetheki ngesivinini. Kumele sikunqande njengamanje ukubhebhetheka kwegciwane kungaze kuthathe isikhathi. Sinxusa abantu bakuleli ukuthi balandele imithetho esiyibekayo ukulwa neCovid-19,” kusho uRamaphosa. Phakathi kwezinhlelo ezibekwe uRamaphosa, uthe kusukela ngoLwesine phakathi kwamabili (uMashi 26)  kuya ku-Ephreli 16 abantu bakuleli akumele baye emsebenzini. “Lokhu kuzosisiza sihlenge izimpilo zabantu abaningi. Uma singakuqandi ukusabalala kwegciwane kungaba yingozi emphakathini yethu evele inezifo ezihlasela amasosha omzimba esingabala kuzo iHIV neTB,” kuchaza uRamaphosa. Uthe abantu bazovunyelwa ukuphuma emakhaya uma kuyisimo esiphuthumayo kuphela njengokudinga ukubona udokotela, ukukhipha imali ebhange noma ukuyothenga ukudla. Uthe abasebenzi abasazoqhubeka baye emsebenzini yilabo abathintekayo empini neCoronavirus njengodokotela, onesi, abasebenzi basezibhedlela, onogada, amasosha, abasemabhange, nabasebenzi basemnyangweni wagesi namanzi. Uthe basazodalula uhlu oluphelele lwabantu abasavumelekile ukuya emsebenzini. “Ukumiswa kwayo yonke into kubalulekile ukunqanda izifo ezithelelanayo. Lokhu kuzohambisana nokuhlolwa kwabantu emphakathini ezindaweni eziyingozi,” usho kanje. URamaphosa uphinde wamemezela ukuthi uhulumeni uzongenelela alekelele osomabhizinisi abazothikanyezwa ukumiswa kokusebenza. 