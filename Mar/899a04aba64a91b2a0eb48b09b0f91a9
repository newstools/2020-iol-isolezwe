Okhulumela uMasipala weTheku, uMnuz Msawakhe Mayisela, uthe uma abantu bengezi kubona kuzophoqeleka ukuthi umasipala uwasebenzise amathuna.  Uthe abantu bangakwazi ukulungisa indaba yamathuna kusukela kule nyanga kuze kushaye uJuni nonyaka. Uthe lokhu kufanele kulungiswe ngoba babhekene nenkinga yokushoda kwendawo yokungcwaba. Uqhube wathi kunezindawo zokungcwaba ezingu-65 ngaphansi kweTheku, bese kuba ezokulothisa ezimbili kuphela ekubeni imingcwabo ingu-9 600 bese kuba u-1 200 wabalothiswayo ngonyaka. UMayisela uthe kumanje kunezindawo zokungcwaba ezine ezisebenzayo futhi nazo zingase zigcwale uma kuphela unyaka esikuwo. “Umasipala unegunya lokusebenzisa amathuna aseneminyaka engaphezu kuka-10. Isinqumo sokusebenzisa amathuna amadala siyasiza ngoba iyashoda indawo yokungcwaba. “Abantu kufanele baye emahhovisi akulawo mathuna omndeni ukuze bezosizakala,’’ kusho uMayisela. Uthe abadinga usizo bayolekelelwa yinduna yasemathuneni ebekwe wumasipala.