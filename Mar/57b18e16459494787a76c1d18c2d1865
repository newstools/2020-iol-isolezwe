Ngokwesitatimende esikhishwe uCardinal Wilfred Napier wesiFundabhishobhi samaKhatholika eThekwini, kuyalelwe amakholwa ukuthi angeqi esibalweni sabangu-100 ngisho emingcwabeni nasemishadweni. Kuthiwa izinkonzo ezinkulu kubalwa nesonto lamasundu limisiwe. Mayelana nePhasika, isitatimende sithe kusazovezwa eminye imininingwane kodwa inkonzo yamasundu imisiwe. Indlela yomnqamlezo nokwangiwa kwesiphambano nakho kumisiwe. NesiFundabhishobhi saseGoli kuyafana njengoba kuthiwa inkozo yePhasika ngeSonto kumele ihanjelwe abantu abangaphansi kuka-100 njengomyalelo kaMengameli Cyril Ramaphosa wokuthi ivaliwe imihlangano nemigubho enabantu abangu-100 kuya phezulu. AmaKhatholika anxuse amakholwa ukuthi akhuleke emakhaya kunokuthi eze emasontweni. Abaqoqa nababala iminikelo kuthiwa kumele bagqoke amagilavu, imali ifakwe ebhokisini phambili esontweni. Kwenzeka lokhu nje ibandla lodumo iThekwini Community Churchli lihlehlise izinkonzo zePhasika ngenxa yeCoronavirus. UMbhishobhi Vusi Dube, ongumholi webandla obuye abe yilungu lekomiti lezempilo eSishayamthetho, uthe kusukela namuhla ntambama inkonzo abayenza njalo ngalolu suku izosakazwa ezinkundleni zokuxhumana emakhasini ebandla. Uthe kuzoqhubeka nangezinkonzo zangeSonto, kuze kushaye iPhasika. UDube uthe kubuhlungu nakuyena ngoba bekumele bagubhe iminyaka engu-16 yebandla kodwa bekumele asithathe isinqumo. “Esontweni kuzohlangana kuphela abefundisi nekhwaya yesonto, inkonzo isakazwe emakhasini ethi ezinkundleni zokuxhumana. Nalokhu kuzoba yinselelo ngoba kuzomele sibaphindise emuva abanye abazalwane uma isibalo seseqile ku-100.” Uthe bazokwandisa izinsuku zokukhonza, zibe ntathu ngesonto ukuze abafuna ukuba khona esontweni bathole ithuba. “Lesi yisikhathi esinzima kubazalwane bonke, okumele ngabe asiphikisani kodwa siyabumbana kakhulu kunakuqala. Sizama nokucela kumengameli wezwe ukuthi asinikeze ezinye izinsuku, uma sekudambe ubhubhane ngoba iPhasika yizinsuku ezibalulekile zekhalenda.” UMphostoli Collins Dhlomo, weCovenant Fellowship Church International, uthe banqume ukuthi abazalwane bahlangane babe ngamaqoqo amancane njengoba ingeke isaba khona inkonzo enkulu ebizoba seSikhaleni ngePhasika. Uthe bebelindele abangaphezu kuka-15 000 enkonzweni. UDhlomo uthe nezinkonzo zangeSonto sezizokwenziwa ngale ndlela, zisakazwe nasezinkundleni zokuxhumana. Amanye amabandla abengakacacisi ngezinkonzo zePhasika njengoba kusalindeleke ahlangane athathe isinqumo. UMfundisi Mzwandile Molo, okhulumela iSACC, ucashunwe emithonjeni yezindaba ethi amabandla asengcupheni yokusabalalisa ubhubhane kodwa bazothatha kahle isinqumo emuva komhlangano wabo. Elinye ibandla elibhekwe ngabomvu yiZion Christian Church, edume ngokuba namakholwa angaphezu kwesigidi anyukela entabeni iMoria eLimpopo ngePhasika. Kulindeleke ukuthi ubuholi bebandla buhlangane ngoMgqibelo ukuthatha isinqumo. Emhlanganweni kumenywe odokotela nabaphathi bezempilo ebandleni. Phambilini uNdunankulu waseLimpopo uMnuz Stanley Mathabatha, uzwakale emsakazweni ethi uhlangane nobuholi bebandla athe busazoqhubeka nezinkonzo zePhasika. U-Archbishop Thabo Makgoba webandla lamaSheshi, uthe kuyamkhathaza ukuthi kunabayithatha kancane iCovid 19. Uthe abaningi bacabanga ukuthi akuyona inkinga yase-Afrika, ithinta wonke umuntu.