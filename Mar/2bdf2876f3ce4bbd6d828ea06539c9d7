Lokhu kushiwo wuNgqongqoshe wezokuBusa ngokuBambisana, uMnuz Sipho Hlomuka, obekhuluma emhlanganweni wezimeya obudingida izindlela ezingcono zokuletha intuthuko kubantu baKwaZulu-Natal, obuseThekwini, ngoLwesihlanu. Uthe izinkinga zokushoda kwemali ebihlelelwe ukwenza ezinye izidingo kuholela ezintweni eziningi ezinye zazo okuba yimibhikisho yomphakathi. “Okuqaphelekayo wukuthi omasipala abaningi baphelelwa yimali. Uma kubhekwa ukuthi benzeni, kutholakale ukuthi imali eningi ikhokhela ukuvikela amakhansela. “Angisho ukuthi amakhansela kumele angavikelwa uma esatshiswa kodwa ngithi kumele kucutshungulwe kahle ukuthi kungani ikhansela kumele livikelwe, bese kulandelwa imigomo yokuthi livikelwe. Lokhu kwenzelwa ukuthi nomnyango wami uma sekumele uchaze konke kube kusobala,” kusho uHlomuka. Uthe okunye okuqeda imali komasipala ukungalandelwa kwemigomo yokumiswa kwezikhulu zomasipala. “Kwesinye isikhathi uthola ukuthi imeya nemenenja kamasipala abezwani bese belwa ngomsebenzi. Ekugcineni uzwe kuthiwa imeya imise imenenja kamasipala. Imenenja emisiwe yona iye enkantolo ngoba akulandelwanga imigomo. Konke lokhu kudla imali yabakhokhi bentela,” kusho yena. UNksz Nonhle Mkhulisi, usihlalo weSouth African Local Government Association (SALGA), KwaZulu-Natal, uthe imibhikisho efuna izidingo zomphakathi ithe chithi saka esifundazweni, kusamele kubhekwe ukuthi siyini isisusa sayo. UNgqongqoshe wezoLimo KwaZulu-Natal, uNkk Bongi Sithole-Moloi, naye obesemhlanganweni uthe kunokukhala emphakathini ngokuthi amakhansela uma ekhipha intuthuko anikeza abasemaqenjini akuwo. “Indlala ayinalo iqembu. Kumele uma kulethwa izinhlelo zinikezwe bonke abantu. Njengamanje ngizocacisa ukuthi umnyango wezolimo unamahhovisi kubo bonke omasipala yize bekhona abanye omasipala esisenezinkinga kubo ngoba asinawo amahhovisi,” kusho uNkk Sithole-Moloi.