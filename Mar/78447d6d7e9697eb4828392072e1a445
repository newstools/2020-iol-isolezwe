SESINYUKELE ku-62 isibalo sabantu abaphethwe yigcwane iCoronavirus (Covid-19). UNgongqoshe wezeMpilo kuleli uDkt Zweli Mkhize udalule lokhu esitatimendini ngoMsomsombuluko lapho eveze khona ukuthi bakhona abanye okusolwa ukuthi baphethwe yileli gciwane kodwa basahlolwa. Owakamuva owesilisa oneminyaka ewu-28 waseLimpopo obevakashele emazweni ase-Europe iFrance, Spain naseNetherlands muva nje. UNgqongqoshe wezeMpilo eLimpopo uDkt Phophi Ramathuba, uthe lo wesilisa ubengenazo iizimpawu zokugula ngesikhathi ebuya kuleli kodwa noma kunjalo uzivalelile endlini wabe esebona udokotela. Ugcine esehloliwe kwatholwa ukuthi uneCovid-19. Khonamanjalo, uMkhize uphinde waqinisekisa ukuthi bahlola izigameko ezimbili zokutheleleka kwabakuleli ngaphandle kokuphuma ngaphandle kwezwe. UMkhize uthe iNational Institure for Communicable Diseases (NICD) isabahlola ababili okuthiwa bathelelekile. Ekhuluma nesizwe ngeSonto ebusuku uMengameli Cyril Ramphosa umemezele uthi sekuvaliwe ukuhambela eNingizimu Afrika kubantu abasuka emazweni ahaqwe yigciwane, okubalwa kuwo Italy, Iran, South Korea, United State of America, United Kingdom, China, Spain, neGermany. Ukukhishwa kwama-visa abantu abazophumela ngaphandle baye kula mazwe sekumisiwe. Uthe bazobanqabela ukubanikeza ama-visa abantu abavela kulawa mazwe. “Abanye abavela emazweni anganenkinga kakhulu yegciwane okubalwa kuwo iHong Kong, Singapore nePortugal kuzomele bahlolisiswe uma bengena eNingizimu Afrika,” kusho uRamaphosa. 