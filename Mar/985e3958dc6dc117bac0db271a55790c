IBOSHIWE indoda ebigcaluza emuva kokuthi ihlole yatholakala ukuthi ihaqwe yiCoronavirus (Covid-19). UNgqongqoshe wezeMpilo waseLimpopo, uDkt Phophi Ramathuba, uthi le ndoda ihlolwe yatholwa ineCoronavirus eGauteng yayalelwa ukuba ihlale ndawonye yodwa kodwa yona yahamba yaze yafika eLimpopo. Kuthiwa empeleni eTzaneen, eLimpopo kulapho edabuka khona kodwa ibingasavumelekile ukuya khona ngoba isihlabekile. Emuva kokuvela kokuthi inyamalele kube sekuphuma inqina ephakwe wuMnyango wezeMpilo yamthola eseLimpopo yabanjwa ngoba kwesabelwa ukuthi izothelela abanye. Kuthiwa kuyicala elibomvu ukutholakala komuntu ohaqekile egcaluza phakathi kwabantu ngoba usuke ebeka impilo yabo engcupheni. Le ndoda yeqe umyalelo ibe yazi kahle ukuthi uhlelo luhamba kanjani, yingakho igcine iboshwa. Kuthiwa inqina ibihambisana namaphoyisa abekubeka kucace ukuthi lo mlisa ngeke agcine ngokuqoqwa nje kodwa uzothweswa icala lokuphambana nomthetho wezwe. Kuthiwa kuyasolakala ukuthi lo mlisa ubanjwe esevele eseke wathintana nabanye abantu okungenzeka ukuthi nabo sebehaqekile. UDkt Ramathuba uthe ukhathazekile ngabantu abangezwa abalokhu begcaluza besuka kwezinye izifundazwe beya kwezinye, wathi bazothelela abanye abantu.