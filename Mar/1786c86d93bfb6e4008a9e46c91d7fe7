UMENGAMELI Cyril Ramaphosa usekuqinisekisile ukuthi kuzobuyiswa abantu bakuleli abangaphezu kwa-100 abahlala edolobheni laseChina, iWuhan. Lesi simemezelo sikhishwe yihhovisi likaRamaphosa ngoLwesine ntambama. “IKhabhinethi ithathe lesi sinqumo emuva kokubheka izimo zalaba bantu nokucubungula izicelo zemindeni yabo ngenhlalo yabo kuleliya dolobha,” kusho isitatimende. NgokoMnyango wezokuXhumana namazwe angaPhandle, bangu-199 abantu bakuleli abahlala eWuhan. Abangu-132 kubona, kuthiwa bacele ukubuyiswa emakhaya. Ngokwehhovisi likamengameli, laba bantu kuyimanje bahlale bezivalele ezindlini kulandela ukuqubuka kwesifo iCoronavirus kuleli lizwe. Kubikwa ukuthi akekho kulaba bantu osengenwe yilesi sifo nonezimpawu zaso okwamanje. Uma laba bantu befika kuleli, kuthiwa bazohlaliswa endaweni yabo bodwa izinsuku ezingu-21 kube kubhekwa ukuthi akukho yini okungase kubonakale kubona. “Uhulumeni uyaxhumana nemindeni yalaba bantu abathintekayo kanti neminyango efanele ukungenelela isiwenzile amalumgiselelo okubamukela,” kuchaza isitatimende. UMnyango wezeMpilo nowezokuVikela kuthiwa uzojuba abezempilo okuyibona abazosiza njengoba kunalolu hlelo lokubuyiswa kwalaba bantu. Kanjalo noMnyango wezokuXhumana namazwe angaPhandle, kuthiwa nawo uzobe umi ngomumo ngokufaka isandla ekwenzeni isiqiniseko sokuthi konke kuhamba ngendlela efanele. UMnyango wezaseKhaya nawo ngeke usale ngaphandle kulolu hlelo. Ukuze laba bantu babe sesimeni esifanele ngokomqondo, isitatimende sithi kuzophinde kungenelele noMnyango wezokuThuthukiswa koMphakathi ukuze weluleke ngokomqondo nokweseka ngendlela efanele laba bantu. “Eminye imininingwane izophinde yaziswe uma sekufike isikhathi esifanele,” sisho kanje isitatimende. Ukuqubuka kwalesi sifo kwamenyezelwa yiWorld Health Organisation (WHO), kwabe sekuqalwa imikhankaso yokulwa naso. Idolobha iWuhan, eChina, laba ngelokuqala ukuthi kubikwe ukuqubuka kwalesi sifo kulona ngoNovemba nyakenye. Selokhu lesi sifo saqubuka, uRamaphosa wazwakalisa ukuzwelana nabantu baseChina nabakuleli abahlala kuleliya lizwe.