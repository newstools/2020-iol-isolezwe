UMPHAKATHI waseNgotshe uvale imigudu engenela esiqiwini Ithala Game Reserve kusukela ngoMgqibelo, ukhala ngokuthi kuzolethwa abakuleli abasuka eChina, osaba ukuthi bazofafaza ubhubhane iCoronavirus. Nayizolo lo mphakathi ubusaqhinqe eduze nalesi siqiwi njengoba uveza ukuthi uthole ngabasebenzi beZemvelo KZN Wildlife ukuthi kuzolethwa abalinganiselwa ku-150 abasuka eChina, abazohlala eNtshondwe Lodge engaphakathi kulesi siqiwi. Okhulumela umphakathi uMnuz Mzomuhle Nkosi, uthe bonke basathuka izanya emuva kokuthola lezi zindaba. Uthe bayayikholwa imibiko abayithole ngabasebenzi bakulesi siqiwi, abasaba ukuthi nabo abaphephile njengoba lolu bhubhane selubhuqe abaningi eChina. UNkosi uthe bathole ukuthi indawo engaphakathi kulesi siqiwi ikhonjwe wuMnyango wezeMpilo ukuthi ifukamele abasuka eChina njengoba kusatshelwa ukuthi kungenzeka ukuthi basengcupheni emuva kokuqubuka kwegciwane. Uveze ukuthi abapholisanga maseko emuva kokuzwa lezi zindaba, banikela khona esiqiwini bayovala izintuba zokungena nokuphuma kusona. Ngesikhathi ekhuluma neSolezwe izolo uthe ekuseni bekuvalwe umgwaqo uR69 ongenela kulesi siqiwi, okuze kwafika amaphoyisa awuvula. “Ngeke sivume ukuthi sizolethelwa ukufa sibhekile. Leli gciwane libaqedile abantu eChina, osekumele lizoqeda thina la. Sithole ukuthi bese bebhukhelwe laba bantu, sathumela amalungu omphakathi ukuyosikhulumela nabaphathi besiqiwi.” Uthe emuva kokuthumela abakhulume nabaphathi besikhungo izolo, bathole ukuthi emuva kwalo mbhikisho, abaphathi besikhungo sebekuhoxisile ukuletha lezi zivakashi. UNkosi uthe bazohlala beqaphile ukuthi akukho bantu abasuka eChina abazofika kule ndawo kodwa kungcono bayizwe ngendaba iCoronavirus. Kushaye isikhathi sokuloba izolo kulindeleke ukuthi kubanjwe omunye umhlangano womphakathi nabaphathi besiqiwi. UMnuz Thanduyise Nkosi oyikhansela, uthe nguyena obize umphakathi izolo ebona udweshu oselusukile. Uthe yize engenakho okubambekayo kodwa iyamkhathaza le mibiko ngoba izodala umonakalo omningi. UMnuz Musa Mntambo okhulumela Ezemvelo KZN Wildlife, wenqabile ukuphawula wacela kuthintwe uMnyango wezeMpilo. UNgqongqoshe wezeMpilo kuzwelonke, uDkt Zweli Mkhize, uthe phansi amaphaphu ngalesi sifo. Uthe kunabantu asebesaba kwasani ngenxa yemibiko engelona iqiniso elethwa emiphakathini. Mayelana nokulethwa kwabavela eChina, uthe akukho okusaqinisekisiwe kodwa bazohlola izindawo abazobekwa kuzo bese bexhumana nabafanele uma kunesidingo.