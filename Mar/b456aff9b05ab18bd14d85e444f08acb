UKUSHINTSHA indawo kweKhomishini ephenya ngokulawulwa koMbuso kushayelwe ihlombe yinhlangano iForum 4 Service Delivery (F4SD), incoma ukuthi kuyisinyathelo sokwehlisa izindleko. IKhomishini eholwa yiJaji Raymond Zondo ibilokhu ihleli eParktown selokhu yasungulwa. IJaji uZondo limemezele ukuthi iKhomishini ithuthela esakhiweni esidala okwakuyizindlu zoMkhandlu waseJohannesburg. Lesi simemezelo senziwe ngoLwesine kwathiwa konke kuyalungiswa ukuze kuqale ukusebenza endaweni entsha. I-F4SD kade yaveza umbono wokuthi le khomishini ithuthe ngoba imosha imali eningi ngokukhokha ebhilidini eqashe kulona, iHill on Empire eParktown. Isakhiwo ethuthele kusona ngesikahulumeni nokuchaza ukuthi kuzokongiwa imali ebikhokhwa kulesi sakhiwo abasuka kusona. "I-F4SD ijabule ukuzwa ukuthi uZondo ugcine evumile ukuthi ukuhlala kwekhomishini eParktown kudala izindleko. “Sinxusa ukuthi uZondo akhiphe umbiko wesikhashana ngophenyo lwakhe manje,’’ kusho iF4SD esitatimendeni. Kulindeleke ukuthi ikhomishini iqale ukusebenzela endaweni entsha ngoMashi 11, uma isibuya njengoba isahlabe ikhefu lesonto elilodwa. UZondo ushintsha indawo nje, ubesanda kuthola imvume yokwelula isikhathi sekhomishini njengoba wayekhale ngokuthi mningi umsebenzi okufanele wenziwe. -ANA