UNkk Sithole-Moloi, obehambele kulo masipala izolo, udlulisele amathangi amanzi amakhulu amabili, amakhuba okulima, imbewu namakani okuchelela. Uncome kakhulu abaqhamuke nombono wokutshala uthando lwezolimo kubantu abakhubazekile. “Kuyagqugquzela kakhulu ukubona abantu abakhubazekile bezinikela kwezolimo. “Okuhle ngabaqhamuke nalo mbono omuhle, abalindelanga uxhaso lukahulumeni kodwa baziqalele into yabo. “Siyethemba ukuthi lolu hlelo luzosabalala nakwezinye izindawo ngoba ezolimo zibambe iqhaza elikhulu ekufukuleni umnotho,” kusho uNkk Sithole-Moloi. Uthe umnyango wakhe uyazibophezela ukuqhubeka nokusebenzisana nabeThemba Disability in Action futhi uzinikela ukulekelela ngezinto ezidingekayo ukuqhuba umsebenzi omuhle. Omunye wabasunguli bohlelo, uNkk Zama Ngubane, uthe uhlelo lwabo lusenezinyanga eziyisithupha kuphela beluqalile kodwa lukhombisa ukuthakaselwa kakhulu. Uthe bafundisa abantu abakhubazekile ngokuhluzwa kwembewu nokugqugquzela ukutshalwa kwembewu ezinempilo nezingenawo amakhemikhali, angaba nomthelela ongemuhle empilweni yomuntu. “Sisebenzisa izindlela ezihlukile ukuheha abantu abasha, ukuthi bathathe ezolimo njengebhizinisi. “Ngaphandle kwalolu hlelo esilwenzele ngqo abakhubazekile, ukuze nabo bakwazi ukuziphilisa ngezandla zabo, lukhona olunye uhlelo lapho sifundisa khona abantu ngokutshala bese sibagqugquzela ukuthi babe nezingadi emakhaya,” kusho uNkk Ngubane. Uthe bangu-20 abantu abakhubazekile abayingxenye yeThemba Dibality in Action, sebevele basize abantu abangu-40 kwezinye izinhlelo zabo ezigqugquzela futhi zifundise abantu ngokubaluleka kwezolimo.