Izitshudeni, iningi lazo ezihlala kude, ziphoqeleke ukuhlala ngaphakathi phezu kwesimemezelo sabaphathi sokuthi kuyamiswa ukufunda ngenxa yombhikisho. NgoMsombuluko kushiswe izimoto ezimbili, okukhona kuzo neyamaphoyisa eqhunyiswe ngebhomu kaphethroli kubhikisha izitshudeni. Umzali waseThekwini onengane eyenza unyaka wokuqala ocele ligodlwe igama lakhe, uthe ingane yakhe kuphoqeleke ukuthi icele ukulala ezihlotsheni. Uthe ngesikhathi kuqala isiteleka ekuseni, ubecabanga ukuthi ngeke sibe nodlame. “Ubuye washaya ucingo engitshela ukuthi sebeyakhishwa ezindlini. Ngimtshele ukuthi akaqoqe zonke izimpahla zakhe aphume ngoba kuyalinyalwa uma kunemibhikisho. Ngenhlanhla kunezihlobo khona eMpangeni, wayolala kuzo. Bekuzoba nzima ukuthi abuye ekhaya ngoba kudingeka okungenani uR400,’’ kusho umzali. UMxolisi Khanyile osebuholini beSasco, uthe ibingekho imibhikisho izolo. Uthe nayizolo bekusekhona izitshudeni ezingaphakathi enyuvesi ngoba kukude emakhaya. Uthe onogada bazame ukuzikhipha kodwa inkinga yazo azazi ukuthi zizoshonaphi. Umbhikisho wezitshudeni usukela ezikhalweni eziningi, okubalwa kuzo nokuqokwa kukaBongumusa Makhoba ekubeni wumlawuli lube lungekho uhlaka lomkhandlu wezitshudeni. Izitshudeni zikhala nangokungaphephi ezindaweni zokuhlala ezingaphandle kwenyuvesi. NgoMsombuluko kushiswe nemoto yenyuvesi nenqola yokudayisa ukudla ngesikhathi kubhikishwa. Isitatimende esithunyelwe abaphathi benyuvesi ekhasini layo kwiFacebook, siveza ukuthi kumiselwe isikhathi esingaziwa ukufunda. Isitatimende sithe isiteleka sibe nodlame kwakhona abasatshiswayo, kwacekelwa phansi nempahla. “Zonke izitshudeni ezihlala esikhungweni ziyalelwe ukuthi ziphume ngoMsombuluko engakashayi * -3 ntambana ngenxa yokungaphephi kwesikhungo. Izitshudeni ziyaxwayiswa ukuthi isikhungo ngeke sizihlanganise nanoma yini eyenzeka ngenxa yokungawulaleli umyalelo. Kuyadumaza nokho ukuthi umbhikisho onodlame ususwe ngabayingcosana abathize asebehlale isikhathi eseqile enyuvesi,” kusho isitatimende. Okhulumela amaphoyisa KwaZulu-Natal, uCaptain Nqobile Gwala, uthe kuboshwe izitshudeni ezimbili ezineminyaka ewu-22 ngecala lokuphehla udweshu emphakathini. Uthe zivele eNkantolo yeMantshi eMthunzini izolo kodwa ibingakatholakali imininingwane yasenkantolo.