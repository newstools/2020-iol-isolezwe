ABEMBONI eyakha iwayini kuleli sebekhale ngokuthi ingase iwe le mboni uma uhulumeni engayivumeli ukuthi iqhubeke nokwenza umsebenzi wayo wokuthi ithumele umkhiqizo wayo emazweni angaphandle kulesi sikhathi esiyizinsuku ezingu-21 kushaywe umthetho wokuthi abantu abahlale emakhaya ukuze kuliwe nokubhebhetheka kwegciwane iCorona. Le mboni ikhuluma kanjena nje, ngoLwesine abaphathi bayo babe nomhlangano nohulumeni bemnxusa ukuthi akumise ukuhlaliswa kwabantu emakhaya lesi sikhathi asibekile ngoba lokho kuzoba nomphumela wokuthi imboni ivalwe thaqa. Inkampani iVinpro emele abakhiqizi abangu-2 500 bakuleli abenza iwayini lamagilebhisi, ithe ukuvalwa kwayo kuzodala inhlekelele emnothweni. Umqondisi ophethe kwiVinpro, uMnuz Rico Basson, uthe kubalulekile ukuthi isivuno asebenaso basiphothule kula masonto amabili ezayo ukuze bahlale benomkhiqizo. Uthe nokushaywa komthetho wokuthumela imikhiqizo ngaphandle, nakho abahambisani nakho. “Lokhu kuzosiza kakhulu esimeni samanje nakwesizayo ekusimamiseni umnotho,” kusho uBasson. NgokweVinpro, imithetho yokuchibiyela ngokuthi kuhlalwe emakhaya, iphambana nesivumelwano esenziwa ngomlomo nohulumeni nezinhlaka zakhe ezididiyele ezomnotho. AbeVinpro bathe yimikhiqizo ethize ebibekiwe ukuthi ngeke iqhubeke ngalesi sikhathi. UNkk Maryna Calow okhulumela iWines of South Africa, uthe wu-20% wamagilebhisi okusamele uvunwe emasontweni amabili ezayo. “Akukhona ukuthi adinga ukuvunwa kuphela kodwa kufanele enziwe ngendlela yakhona efanele, ngale kwalokho kuzomosheka yonke into,” usho njalo. Kubikwa ukuthi imboni yewayini kuleli iqashe abantu abangu- 290 000 kanti idayisa phakathi kuka420 million kuya ku-450 million wamalitha ewayini ngonyaka. “Besithemba ukuthi * -2020 uzoba wunyaka le mboni ezokwazi ukuthi isimame ngawo ngokwesivuno kulandela ukuthi sibe nezimvula zasebusika ezingazange zisimamise umkhiqizo ngo-2019,” kusho uNkk Calow.