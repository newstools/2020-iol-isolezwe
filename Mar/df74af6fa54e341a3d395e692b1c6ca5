LIGCINE lixolisile kumholi we-EFF uMnuz Julius Malema ilungu le-ANC ePhalamende uMnuz Boy Mamabolo elalimsola ngokuhlukumeza inkosikazi yakhe. Ngenyanga edlule kwasuka esinamathambo ePhalamende uMamabolo ehlohla ngemibuzo uJulius Malema emsola ngokuhlukumeza inkosikazi yakhe. UMalema wagcina emphendulile ezichitha lezi zinsolo, kodwa ngaphezu kwalokho wamfaka enkantolo ngecala lokudicilela phansi isithunzi sakhe. Nenkosikazi kaMalema uNkk Mantoa Matlala-Malema yamthathela izinyathelo zomthetho uMamabolo, owayeshaya phansi ngonyawo ethi ngeke akuhoxise akushilo ePhalamende ngoba unabo ubufakazi. NgoLwesithathu uMamabolo ugcine ekhethe ukukhuluma nabameli balaba bashadikazi ngaphandle kwenkantolo lapho evume khona ukubabhalela isixoliso waphinde wavuma nokukhokhela izindleko zecala. “Ngiyaxolisa kuMnuz Malema noNkk Malema ngengakusho ngenkathi kuqhubeka inkulumo yesizwe ngoFebruwari 13. Ngawaphinda lawa mazwi abuhlungu sekudingidwa inkulumo yesizwe ngoFebruwari 18. Sasingekho isidingo salokho engakusho, futhi akekho umuntu okufanele aqambele omunye amanga noma enze ihlaya ngokuhlunyezwa kwabesifazane. Ngiyaqonda ukuthi lokhu akubekanga nina kuphela engcupheni kodwa nezingane zenu. Ngiyaxolisa futhi ngizibophezele ekutheni ngeke ngiphinde ngikusho engakusho,” kuloba uMamebolo. @SowetanLIVE pic.twitter.com/wgEueJMQkr Leli lungu lePhalamende lixolisa nje, uMengameli Cyrl Ramaphosa naye waxolisa kuMalema ngalezi zinsolo. Waphinda wachitha izinsolo zikaMalema ngaye zokuthi wayehlukumeza inkosikazi yakhe engasekho emhlabeni uNomazizi Mtshotshisa. 