UMbalula uthe ufuna uphenyo olusheshayo ngale ngozi yebhasi, eyenzeke phakathi kwaseGcuwa neCentane, e-Eastern Cape. KwiTwitter ufake i-video lapho ebekhuluma nomphakathi endaweni yesehlo. “Sifuna kuphenywe ngokushesha ngale ngozi, ngaphezu kwalokho sizoqinisa umkhankaso wezokuphepha kule migwaqo. Abantu abaphasisa izimoto ukuba zihambe emgwaqweni kungafanele bazojeza. Nabanikazi bamabhasi abathutha kungafanele bazojeza kanjalo nezinye izimoto ezithutha umphakathi nezihamba ngejubane sizozibhekisisa, ezingafanele ukuba semgwaqweni sizozikhipha,” kusho uMbalula. “Kule ndawo kuzoba nokuthize okuzofakwa kube yisikhumbuzo ngokushona kwalaba bantu. Akumele ingozi efuze lena iphinde yenzeke lapha. Esikubone namhlanje asifisi siphinde sikubone,” kusho uMbalula. Abanye abebezolalela uMbalula bazakwale bekhala kuye kule video becela ukuba umgwaqo unwetshwe ube mkhulu ngoba izimoto zihamba eduze newa.