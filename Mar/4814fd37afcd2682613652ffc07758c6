Lokhu kuvele izolo engqungqutheleni ehlelwe wuMasipala weTheku, iStudent Water and Sanitation ebihlanganise izikole zamabanga aphezulu eNkosi Albert Luthuli ICC. Abafundi bafike namaphrojekthi akhombisa amasu abo angasiza ukulwa nenkinga yamanzi. UMnuz Sipho Nzuza oyiMenenja kaMasipala weTheku, uthe inhloso yale ngqungquthela wukuthi kutholakale izindlela ezintsha ezingasebenza ukulwa nenkinga yamanzi. “Siyakholelwa emibonweni yentsha ngoba iyona eyikusasa. Sibhekene nesomiso izwe lonke, sekumele siqhamuke namanye amasu ukulwa nale nkinga. “Sesithembele kubafundi nentsha ukuthi yibona abazokwenza kangcono ukonga amanzi,” kusho uNzuza. UMnuz Thanduxolo Sabelo onguSihlalo wezokuHlaliswa kwaBantu beNgqalasizinda kuMasipala weTheku, uthe yize beziqhenya ngokuthi uhulumeni usenze umehluko omkhulu ukuletha amanzi namathoyilethi kubantu, kusekuningi okumele kwenziwa ngenxa yenkinga yamanzi. Uthe njengoba abantu beqhubeka banda, namanzi asazoshoda kakhulu. Ukhuthaze abafundi ukuthi bafundele ukuba ngonjiniyela ukusiza ukulwa nenkinga yamanzi. “Sithembele kubafundi ukuthi basixazululele inkinga yamanzi. Lokhu kuyokwenzeka ngokuthi sibe nonjiniyela abaningi. “Uma singabakhiqizi onjiniyela, sizochitha imali eningi sikhokhela abantu bakwamanye amazwe ukuzosixazululela izinkinga,” echaza. Omunye woNjiniyela kuMasipala weTheku uMnuz Sydney Masha, naye uhlale emazwini kaSabelo ekhuthaza abafundi ukuthi balandele lo mkhakha. Ugcizelele ukuthi bafunde iMaths neSayensi esikoleni ngoba iyona ezoqhamuka nezixazululo kuzo zonke izinkinga ezibhekene nezwe. UMasha othe wafunda ngomfundaze kamasipala, uvezele abafundi umsebenzi asebewenzile eThekwini namanye amathuba ahambisana nomkhakha wobunjiniyela. Umqondisi obambile emkhakheni weNgqalasizinda eMnyangweni wezeMfundo uMnuz Ronald Sithole, uthe bayajabula ukuthi umasipala abize le ngqungquthela. Uthe abafundi kumele babe yingxenye yokuthathwa kwezinqumo ezithinta izinkinga zamanzi nokuthuthwa kwendle kuleli. USithole uthe othisha banenselelo yokufundisa izingane ukuthi ziphume ezikoleni zikwazi ukuba yingxenye yokusombululwa kwezinkinga ezweni.