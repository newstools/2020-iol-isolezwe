INGXENYE yemali enguR7.7 billion yesabelomali esinikezwe uMnyango wezeMfundo KwaZulu-Natal izobekelwa ukwakhiwa kwezikole ezintathu, nasekuphuculeni ingqalasizinda ezikoleni. Lokhu kuvele ngesikhathi uNgqongqoshe weziMali KwaZulu-Natal uMnuz Ravi Pillay ethula isabelomali eMgungundlovu ngoLwesihlanu. UPillay umemezele ukuthi uMnyango wezeMfundo uzothola isabelomali esikhulu kunayo yonke iminyango njengoba wabelwe uR57.2 billion. “Okubaluleke kunakho konke esingakwenza ukukhulisa umnotho, wukuqinisekisa ukuthi siphucula amakhono. Lokhu kuqala ezingeni lezikole,” kusho uPillay. Isikole sezolimo i-Agricultural School of Excellence esizokwakhiwa eMgungundlovu kulo nyaka wezimali kuvele ukuthi sizodla uR250 million bese kuthi ukwakhiwa kweMarine School of Excellence eMlaza kulindeleke kudle imali enguR210 million. Imali enguR70 million yabelwe ukwakha isikole sabaphila nokukhubazeka i-School of Autisim eMlaza. UPillay uveze ukuthi imali enguR503 million izophinde isetshenziselwe ukuthuthukisa izikole ezinabafundi abahlala ngaphakathi ezikoleni kuMasipala iHarry Gwala, Zululand naseKing Cetshwayo. “Ukuqinisekisa izindawo ezisesimeni esigculisayo zabafundi abanokukhubazeka, kuzophuculwa izikole ezehlukene abafunda kuzo. I-Tongaat Special School sizothola uR38 million wokusiphucula bese kuthi i- YWCA Special School esiseMajuba siphuculwe ngoR75 million,” kusho uPillay. Isikole iMusa Special esikuMasipala iZululand sabelwe uR110 million wokusiphucula. Uthe kuzophinde kuqedelwe umsebenzi obusuvele uqalile wokuphucula isikole iDingukwazi Secondary osekusele * -50% ukuthi uhlelo lokuphuculwa kwaso luphele, kanti kulo nyaka wezimali uhlelo lokuphuculwa kwaso lunikezwe uR90 million. Ngaphandle kwemali ebekelwe ukwakhiwa nokuphucula ingqalasizinda ezikoleni, uPillay uphinde waveza ukuthi enye imali etholwe wuMnyango wezeMfundo izoqinisekisa uhlelo lokudla ezikoleni, uhlelo lokunikezwa kwamaqakelo kubafundi besifazane nohlelo lokuthuthwa kwabafundi. Kuzokwengezwa amabhasi angu-15 azothutha izingane eziphila nokukhubazeka ezikoleni ezingu-72 zabakhubazekile. Imali enguR1.7 billion izobhekela uhlelo lokudla ezikoleni ezingu-5 342 zakulesi sifundazwe ezikuQuintile 1-3 ezinabafundi abangaphezu kuka-2 million. Lolu hlelo luzophinde lusabalale nasezikoleni ezikleliswe njengezingcono ezikuQuintile 4-5 kubafundi abangu-233 751. UMengameli we-IFP uMnuz Velenkosini Hlabisa uthe bayohlala beseseka isabelo esihlose ukusiza abantu abahluphekayo. Ugxeke uMnyango wezeMfundo ngokusebenzisa imali encane ekuthuthukisweni kwezifundo ezithathwa njengezibalukile okubalwa kuzo iMathematics neTechnology.