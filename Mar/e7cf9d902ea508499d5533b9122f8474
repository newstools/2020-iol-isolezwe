Isikhulu esiphezulu se-Eskom, uMnuz Andre de Ruyter, sathi ugesi uzode unqanyulwa ezinyangeni eziwu-18 ezizayo ngenxa yokuthi kufanele kulungiswe ingqalasizinda endala. Izolo uMnuz Kevin Milenham, okhulumela iDA kwezamandla, uthe ayikho indaba ye-Eskom futhi uhulumeni kufanele ayeke ukuyitakula esikweletini sayo esiwu-R450 billion. Uthe i-Eskom iyinkinga emnothweni waseNingizimu Afrika ngakho kufanele kuqalwe ezinye izinhlelo zokuphehla ugesi ngaphandle kwe-Eskom. Kusukela manje uthe bazophakamisa ukuthi izinkampani ezizimele zikhiqize ugesi ozosiza ukuthuthukisa umnotho waseNingizimu Afrika nabantu abahlala ebumnyameni uma i-Eskom inqamula ugesi. Bazophinde baqhube umkhankaso wabo wokuthi kudayiswe ingxenye ethile ye-Eskom ukuze ikwazi ukwenza imali. Uthe uNgqongqoshe wokumbiwayo, uMnuz Gwede Mantashe, kufanele avumele omasipala ukuthi bathenge ugesi ezinkampanini ezizimele ukuze banganciki kwi-Eskom.