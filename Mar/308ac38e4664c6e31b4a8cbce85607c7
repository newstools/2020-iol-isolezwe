UNgqongqoshe walo mnyango uDkt Zweli Mkhize, izolo umemezele ukuthi owesilisa oneminyaka engu-38 waseKZN sekuqinisekisiwe ukuthi unaleli gciwane. Uthe lo wesilisa ononkosikazi nezingane ezimbili ubevakashele e-Italy. Ngesikhathi esebuya ubehamba nabanye abantu beyishumi abangene kuleli ngeSonto. Ngesikhathi ehlolwa ubengenazo izimpawu zalesi sifo. UMkhize ubekhuluma esithangamini sabezindaba eKapa ngemuva kwesikhashana etshele amalungu ePhalamende ngokuqinisekiswa komuntu wakuleli wokuqala onaleli gciwane. NgoLwesibili lo wesilisa kuthiwa uphathwe wumkhuhlane, ephethwe yikhanda, ubuhlungu bomphimbo futhi ekhwehlela wase eyakudokotela ozimele. Uthe ithimba lo ngoti abahlola leli gciwane besikhungo esihlola izifo ezithathelanayo kuleli, iNational Institute of Communicable Diseases (NICD) elibhekela izimo eziphuthumayo lenza konke okusemandleni ngaleli gciwane. UMkhize uthe okwamanje azikabikhona izinhlelo zokuvimbela abantu ukuthi bahambe edolobheni elithile noma esifundazweni esithile kuleli ngenxa yokutholakala komuntu onaleli gciwane kuleli okwamanje. “Sikulungele ukubhekana nalesi sifo, sizoqhubeka nokuqapha abantu abanezimpawu zalesi sifo. Ukuthola bonke asebeke bathintana nalo wesilisa ngeke kube nzima kakhulu, kuzoqalwa ngalaba ayegilbele nabo ebhanoyini. Sizolandela imigomo ebekiwe yinhlangano yezempilo emhlabeni iWorld Health Organisation (WHO) yokubhekana naleli gciwane,” kusho uMkhize. UMengameli Cyril Ramaphosa uthe phansi amaphaphu ngalesi sifo izolo ngesikhathi ekhuluma nezintatheli esikhumulweni sezindiza iWaterkloof ephuma eKapa. Uthe uhulumeni waziswe izolo ngemiphumela yalo wesilisa okuqinisekiswe ukuthi unaleli gciwane. Zingu-13 izibhedlela ezihlelelwe ukubhekana naleli gciwane kuleli. KwaZulu-Natal izibhedlela ezihleliwe yi-Addington eseThekwini, yiGreys eseMgungundlovu, yiNgwelezane eMpangeni naseManguzi. Imibiko ebisabalele izolo ebusuku ikhomba ukuthi lo wesilisa owaseMgungundlovu. UMnuz Mkhuleko Hlengwa, we-IFP obekhuluma ngesikhathi kunenkulumo mpikiswano ngaleli gciwane ePhalamende izolo, uthe kumele bonke abantu babambisane baqhamuke namasu okulwa naleli gciwane. UMnuz Nqabayomzi Kwankwa we-UDM ubuze ukuthi iNingizimu Afrika yashikiliswa yisifo esitholakala ekudleni, i-listeriosis igciwane elinjengaleli elishikilisa iChina okuyizwe elinezinsiza eziningi kangaka iNingizimu Afrika izosimela kanjani?