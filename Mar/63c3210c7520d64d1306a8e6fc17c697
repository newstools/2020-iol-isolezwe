Amalungu omphakathi abenengwa wukudlanga kwezigameko zokuntshontshwa kwezimoto zeqiswe umngcele waseMozambique. Ngempalosonto kuthiwa amalungu omphakathi abambe oqotsheni abantu okusolwa ukuthi bagila le migilingwane abatitinya. Laba bantu kuthiwa bagcine ngokuveza ukuthi kunamaphoyisa abasebenzisana nawo kulo mshikashika wokushushumbiswa kwezimoto. Umphakathi uvele wavuka indlobane ngeSonto ebusuku wavala imigwaqo engenela eJozini. Bafuna kuze uNgqongqoshe woMnyango wamaPhoyisa kuleli uGeneral Bheki Cele azoxoxa nabo ngoba abasabethembi ubuholi bamaphoyisa kuleya ndawo. Kunama video asabalale ezinkundleni zokuxhumana izolo abeveza amalangabi nentuthu emnyama enkabeni yedolobha. Ezokuthutha bezingahambi. Ilungu lomphakathi elicele ukungadalulwa lithe babuyiselwe emakhaya wumqashi kwavalwa izitolo nezindawo abasebenzela kuzona ngoba isimo sishubile. “Impilo yethu beyisengcupheni ngenxa yokushuba kwesimo. Umqashi ube novalo ecabangela nebhizinisi lakhe ukuthi hleze licekelwe phansi. Umphakathi ukhala ngamaphoyisa okumele engabe ayawuvikela kodwa adayisa ngawo,” kusho ilungu lomphakathi. UMnuz Joseph Ngubane ongusihlalo wekomiti elilwa nobugebengu kuleya ndawo, uthe baqhinqile esiteshini samaphoyisa bafuna kumiswe amaphoyisa athintekayo. Uthe kunohlu lwemizi ebizontshontshelwa izimoto abaluthole kubasolwa ababoshiwe manje sebelinde uCele azokhuluma nabo. Okhulumela amaphoyisa KwaZulu-Natal uColonel Thembeka Mbele uthe amalungu omphakathi waseJozini abhikishe avala umgwaqo omkhulu ongenela kuleli dolobha ngamatshe, izihlahla, nemfucuza. Izolo ntambama uthe umgwaqo ubusavaliwe, amaphoyisa abesiqaphe ngelokhozi isimo.