IZIHLATHI zizovakashela izindlebe kubantu akade befuna kwehliswe intengo ye-data emuva kokuthi iKhomishini yezokuNcintisana ithi ziyaqhubeka izingxoxo nezinye izinkampani zamaselula ukuthi ziyehlise. NgoLwesibili iVodacom imemezele ukuthi izokwehlisa intengo yedata ngemali engaphezu kuka-30% kusukela ngo-Ephreli 1. Lokhu kusho ukuthi i-1 Gig ye-data izosuka kuR149 ibize uR99 kusukela ngo-Ephreli 1. UMnuz Sipho Ngwema, obhekelele ezokuxhumana kwiKhomishini yokuNcintisana, uthe izingxoxo nezinye izinkampani zamaselula ziyaqhubeka futhi sekuntwela ezansi. “Siyaxoxa nezinkampani zokuxhumana ngokuthi zehlise intengo yemikhiqizo yazo. Silindele ukuthi senze isimemezelo emuva kwesonto noma emasontweni amabili ezayo,” kusho uNgwema. Ebuzwa ukuthi bazolandela uVodacom yini behlise intengo ye-data beze neminye imikhiqizo ezobhekelela abampofu, isikhulu sezokuxhumana kwaMTN, uNkk O’Sullivan, sithe bayaxoxa nekhomishini. “IMTN iyaqhubeka nokuxoxa neCompetition Commission futhi silindele ukuthi senze isimemezelo ingakapheli inyanga,” kusho uNkk Jacqui O’Sullivan. Isikhulu esiphezulu sakwaVodacom, uMnuz Shameel Joosub, sithe: “Sikhethe ukuxoxa neKhomishini yokuNcintisana, hhayi ukulwa nayo emuva kokuthi idedele umbiko wayo we-data ngoDisemba wanyakenye. Siyathanda ukusiza abantu baseNingizimu Afrika, amakhasimende azohlomula kakhulu emikhiqizweni yethu,” kusho uJoosub. UKhomishana wekhomishini uMnuz Tembinkosi Bonakele, uthe bayaxoxa nazo zonke izinkampani zokuxhumana ukuthi zehlise intengo yemikhiqizo yazo. Unethemba lokuthi bazovumelana maduze.  Funda umbono wephephandaba ekhasini 18