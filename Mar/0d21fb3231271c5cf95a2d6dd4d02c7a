Ubhekene nokuqondiswa ubugwegwe lo wesifazane ongeke adalulwe ngenxa yophenyo, okuthiwa usebenza ophikweni lokugcinwa kwegazi iNational Health Laboratory Service (NHLS), khona emnyangweni. UNgqongqoshe wezeMpilo KwaZulu-Natal, uNkk Nomagugu Simelane-Zulu, uthe uzokwamukela noma yisiphi isijeziso esizobhekiswa kunoma ngubani ozosabalalisa amanga ngaleli gciwane. Lo wesifazane okukhulunywa ngaye, kuthiwa kuzwakala izwi lakhe eliqoshwe lasatshalaliswa ngoWhatsApp. Uzwakala efafaza imibiko yokuthi sekukhona abanaleli gciwane esibhedlela ePrince Mshiyeni Memorial, eMlaza. Esitatimendeni esithunyelwe abezindaba, ungqongqoshe uthe, lesi senzo siletha ukwesaba nengcindezi engenasidingo emphakathini ovele uhlalelwe ovalweni ngenxa yeCovid19. Ugcizelele ukuthi sebekuqinisekisile ukuthi akukho noyedwa ophethwe yilesi sifo eMshiyeni njengoba umbiko oqoshiwe uveza ukuthi yinqwaba elaliswe khona. “Kulandeliwe kwatholakala ukuthi izwi ngelowesifazane osebenza eNHLS. Kumanje ubhekene nokuqondiswa ubugwegwe ngabaphathi besibhedlela nabe-laboratory kahulumeni asebenza kuyo. Kuyasikhathaza ukusatshalaliswa kwemibiko engekho ngoba kuletha uvalo emphakathini. Lesi yisikhathi esinzima esibhekene naso kuleli, sizama ngayo yonke indlela ukunqanda imibiko engamanga ngeCoronavirus,” kusho yena. UNkk Simelane Zulu uthe kumele ngabe abantu bayahlangana, bathole izindlela zokuqwashisa ngalesi sifo nokuthi singavinjwa kanjani? Uthe ngenxa yamaphaphu aphezulu kubantu, yingakho kuthathwe isinqumo sokuthi kube nguNgqongqoshe wezeMpilo kuzwelonke, uDkt Zweli Mkhize, kuphela ozoqinisekisa uma kukhona asebehaqwe yilesi sifo. Uveze ukuthi lokhu kuzokwenza ukuthi yonke imibiko ekhishelwa umphakathi kube ngesihloliwe nenobuqiniso. Uthe yize ukusabalala kwemibiko ngeCovid19 kukhungethe umhlaba wonke, kukhathaza kakhulu uma kuthinteka osebenza emnyangweni wezempilo. “Ukuthathelwa izinyathelo kwalo wesifazane kumele kube yisifundo nabakwanye ukuthi uhulumeni ngeke uvumele ukuthi imizamo yakhe yokufundisa ngalesi sifo idicilelwe phansi. Sizolinda umbiko ogcwele wesibhedlela esiphenyayo ngalo msebenzi futhi sethemba ukuthi uzojeza ukuze nabanye abebesacabanga lo mkhuba bawuyeke,” kusho uNkk Simelane-Zulu. Ezithangamini eziningi esezibanjwe nabezindaba kusukela kufike lesi sifo kuleli, uDkt Mkhize ubelokhu exwayisa umphakathi ukuthi ugweme ukusabisa abantu ngemibiko engaqinisekisiwe. Ukhale ngemibiko engekho esatshalaliswa ezinkundleni zokuxhumana. Okwamanje sebeyisikhombisa osekuqinisekisiwe ukuthi sebehaqekile.