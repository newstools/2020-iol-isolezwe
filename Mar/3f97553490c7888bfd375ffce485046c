NgoLwesihlanu, iMTN imemezele ukuthi u-1GB we-data uzobiza uR99. Kusukela ngo-Ephreli 15 abantu abasebenzisa iMTN bazokwehlelwa yizindleko zokuxhumana ngo-50%, ngokusho kwesikhulu sale nkampani uMnuz Godfrey Motsa. UMotsa uthe bazimisele ukwehlisa izindleko zokuxhumana nokuthuthukisa iNingizimu Afrika, yingakho bebexoxa nabaKhomishini yezokuNcintisana ukuze kwehle izindleko. Uveze ukuthi kusukela ngoFebhuwari 2017 kuya kuFebhuwari nonyaka izindleko zabo ze-data zehle ngo-76%. “Sitshale uR50 billion ezinhlelweni zokuthuthukisa ingqalasizinda ngoba sifuna kwande ubuchwepheshe be-4G ne-5G. Ukuthola imikhiqizo yamahhala kufanele ushayele u-*136*5# noma u-*135#. Imikhiqizo yamahhala inezifundo zasesikoleni, ezasenyuvesi, ezasekolishi kanjalo nama-website okufuna umsebenzi,” kusho uMotsa. Uthe iMTN iyabavumela abantu ukuthi bangene kuma-website mahhala nokuthi bangene ezinkundleni zokuxhumana uma benganayo i-airtime. UMotsa uthe bazivolontiyele bona ukwehlisa imikhiqizo emuva kwezingxoxo neKhomishini yezokuNcintisana, ICASA kanjalo noMnyango wezokuXhumana. Njalo ngosuku amakhasimende akwaMTN azothola u-20MB we-data ukuthumela ama-video, izithombe nokungena kwi-internet. Azokwazi nokubheka ukuthi i-data yawo ihamba kanjani. I-data yamahhala iqale khona ngempelasonto ngoba uMotsa uthe bafuna amakhasimende abo akwazi ukuxhumana nezihlobo nokufunda izindaba nokunye okwenzekayo. Emasontweni adlule iVodacom imemezele ukuthi izokwehlisa i-data yayo ngo-34% okusho ukuthi i-1GB izosuka kuR149 ubize uR99 kusukela ngo-Ephreli 1. UKhomishana weKhomishini yezokuNcintisana, uMnuz Tembinkosi Bonakele, uthe bayaxoxa nazo zonke izinkampani zokuxhumana ukuthi zehlise intengo yemikhiqizo yazo.