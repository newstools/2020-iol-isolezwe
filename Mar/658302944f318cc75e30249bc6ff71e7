Isolezwe lihambele izitolo ezihlukene okubalwa iPick * Pay, Dischem, Makro, Woolworths nezitolo ezingaphansi kweShoprite Group lafica amashalofu engenayo impuphu, uflawa, ubhontshisi osethinini, ufishi osethinini namazambane. Ithishu nayo ibihamba phambili kubathengi kodwa abathandanga ukukhuluma neSolezwe ukuchaza ngesizathu esenza bathenge inqwaba yethishu. EDischem, Isolezwe lithole amashalofu ahlala i-hand sanitiser eshaya umoya, amaphilisi nemithi yomkhuhlane nakho bekuthengwa ubuthaphuthaphu. Abantu akade bengena ezitolo zakwaDischem bebetshelwa ukuthi bashiye izinamba zabo namagama ebhukwini ukuze baziswe uma isithengiwe i-sanitiser. Ezitolo ezigcwala kakhulu abamnyama bebengekho abathenga ubuthaphuthaphu kwazise abaphathi balezi zitolo bathe umthamo wamakhasimende awukaze ushintshe basabona isibalo esijwayelekile sabathengi. Izitolo ezigcwala kakhulu abazoqoqa igilosa yilezo ezisezindaweni zomtakabani okubalwa iDurban North, Kloof, Hillcrest nezinye kwazise kulezi ezisenkabeni yeTheku amakhasimende abethenga ngendlela ejwayelekile. Isikhulu esiphezulu sakwaShoprite Group, uMnuz Pieter Engelbrecht, sicele abantu ukuthi bayeke ukuthenga impahla eningi ngoba banazo izinhlelo zokuqinisekisa ukuthi kunezinto ezanele ezitolo zabo. Uqinise amakhasimende abo idolo ngokuthi bathenga yonke imikhiqizo ehamba kakhulu okubalwa amaqakelo, yizimonyo, yizimpahla ezidingwa yizingane, yipasta, wubisi nokudla okusemathinini. “Ngicela abantu bathenge lokho okudingwa yibona nemindeni yabo hhayi ukuqoqa yonke impahla esitolo ngoba lokhu kuzosenza sinciphise isibalo sempahla okufanele ithathwe ngabathengi esitolo. Siyazi abantu bathukile kodwa siyacela bandla bangathathi yonke impahla ngoba lokhu kuzokwenza abampofu basale bengenalutho,” kusho * -Engelbrecht. KwaPick * Pay nakhona kugqugquzelwe abantu ukuthi bayeke ukuthenga impahla eningi. Namhlanje bathe izitolo zabo zizovulelwa abathengi abadala abaneminyaka engaphezu kuka-65 kusukela ngo-7 ekuseni kuya ku-8 ekuseni. Esitatimendeni esithunyelwe kwabezindaba uMnuz John Bradshaw oyisikhulu sokukhangisa ePick * Pay uthe bavulela abadala ngoba iCoronavirus ibabeka engcupheni ngakho kufanele bathenge izidingo zabo kuqala. Uthe abadala bazophinde bathole amaSmart Shopper points aphindiwe uma bethenga ngoLwesithathu. Wabacela ukuthi babhalise iminyaka yabo kumaSmart Shopper profile abo.