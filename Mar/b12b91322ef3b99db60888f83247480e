Engxoxweni neSolezwe izolo, uMncwango uthe kubenzima ukuthatha lesi sinqumonjengoba uNksz Ntuli noMnuz John Steenhuisen abanga naye, bephuma KwaZulu-Natal. “Mina angikaze ngibe ngumholi ongaphumeli obala, lezo zinto zenziwa ngoMnuz David “DD” Mabuza we-ANC, kodwa kumele ngikusho ukuthi kona bekuyisinqumo esinzima impela ukusithatha. Ngibheke izinto eziningi, ngabheka nesincomo sokuqala esasenza njengeqembu ngemva kokhetho esithi kumele sibuyekeze ubuholi beqembu. Ngithe uma ngibheka ngabona ukuthi uNksz Ntuli uyisithombe sekusasa leqembu,” kusho uMncwango. Uqhube wathi uNksz Ntuli nguyena ongakwazi ukutholela iqembu amavoti kuzona zonke izinhlanga lapha eNingizimu Afrika. “Kumele ngikusho ukuthi uNksz Ntuli angimeseki ngoba emnyama kodwa ngimeseka ngoba ngazi amava akhe, mina angibaseki abantu ngenxa yebala. Uzokhumbula ukuthi ngo-2015 angizange ngimeseke uMnuz Mmusi Maimane ngoba ngangingazi ukuthi uvelaphi,” kuchaza uMncwango. Uthe iphutha elenziwa yiDA ukuthi kwesinye isikhathi ivele ithathe abantu abangaziwa ibafake ezikhundleni eziphezulu. “UNksz Ntuli usuka kude neDA njengoba eke waba nawumholi wentsha kanti ngiyaziqhenya futhi ngokuthi ngesikhathi efika eqenjini ephuma enyuvesi wafikela kimina,” kusho uMncwango. UNksz Ntuli ngoMgqibelo wethule umkhankaso wakhe eThekwini njengoba evivela ukuhola iqembu. Kodwa iDA eKZN ihlukene phakathi njengoba kukhona abaseka uNksz Ntuli, abanye abafana noSotshwebhu wamakhansela eqembu eThekwini uMnuz Thabani Mthethwa, bona baseka uSteenhuisen.