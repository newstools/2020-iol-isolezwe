Yize kunjalo bathe bazosebenzisana nohulumeni ukulandela lo myalelo ezindaweni zabo. Izolo ongqongqoshe beminyango ehlukene bakhulume nabezindaba bechaza ngokuzokwenzeka ukulwa naleli gciwane. UNgqongqoshe wamaPhoyisa kuleli uMnuz Bheki Cele, uphakamise ukuba abantu bathenge utshwala bese beyophuzela emakhaya. Uthe ukuthi amajele agcwele akusho ukuthi izigangi zizocanasa. “Abantu abangahlali ezindaweni zokucima ukoma ukuze kuliwe naleli gciwane. Ukuhlala kulezi zindawo kuzobabeka engozini.” Umnikazi wendawo yobumnandi iMashamplanes’s Lounge, uMnuz Bonga Shange owaziwa ngokuthi uMy Man, uthe: “Udaba lokuphepha kwabantu kade saluqala kule ndawo njengoba uma ungena nje emnyango kunezinto zokugeza izandla. Nalapho kuhlalwa khona zifakwe nasodongweni. Ukungahlanganyeli kwabantu abangaphezu kuka-100 kuzoba yinkinga kakhulu ngoba kulimaza ibhizinisi. “Angiphathi-ke uma sebezothenga beyophuzela emakhaya. Kuvele sesilimele kakhulu ngoba abantu lokhu kuvele udaba lwegciwane kabezi. “Yize kunjalo kodwa sizobambisana neziphakamiso zikahulumeni ukuze abantu bezophepha,” kusho uMy Man. UMnuz Jabulani “Mjay” Nzama, umnikazi waseYadini, uthe unecebo lokuthi abantu babalwe ngama-tags. “Kumanje kunomcimbi obekumele ubengoMashi 28 esesiwuhlehlisile. Kunzima leli gcwane ligadle kwazelwa emabhizinisi ethu. “Esizokwenza lapha eYadini ukuba abantu sibabale ngama-tags azonikezwa onogada, uma sekunesibalo esifanele ngeke sisakwazi ukwamukela abanye. Kuzomele singakuzibi okushiwo uhulumeni ngoba sizama ukulwa naleli gciwane.” UMnuz Max Mqadi, weMax’s Lifestyle, uthe bathwele kanzima kakhulu ngoba kumele banciphise nabasebenzi, okusho ukuthi nabo bazolahlekelwa yimali. “Igciwane aliyona inkinga ebhekene noMax noma nawe kodwa yinkinga esibhekene nayo sonke siyisizwe nomhlaba jikelele. Kumele sisebenzisane nohulumeni ukunqanda lesi simo. “Ibhizinisi lethu lisengcupheni ngenxa yaleli gciwane, angiphathi-ke abanezikweletu okumele bazikhokhe, kuzoba nzima kakhulu. “Kumanje nje sinabasebenzi okumele sibamise uma kwehla isibalo sabantu. Lokho kuzosho ukuthi labo bantu ngeke bakwazi nokuzithengela izibulala-magciwane. “Esizokwenza thina ukuba uma sekungene abantu abangu-100, solinda kuphume abanye bese sifaka abanye.”