UMNYANGO wezeMpilo umemezele ukuthi sebengu-85 abaphethwe yigciwane iCorona kuleli. Izolo ebusuku lomnyango uveze ukuthi sekutholwe abanye abangu-23 abaneCoronavirus okubeke isibalo ku-85 ngoLwesithathu ekuseni. Ungqongqoshe wezeMpilo kuleli uDkt Zweli Mkhize uthe abangu-8 kwabathelelekile abantu abangakaze bavakashela amazwe aphesheya muva nje. Kulabo kubalwa ingane eneminyaka emibili yaseWestern Cape, nenye eneminyaka ewu-5 yaseRichards Bay KwaZulu-Natal. UMkhize uthe okwenza kuthathe isikhathi ukuthi bazise umphakathi ngesibalo sabantu abethelelekile ngukuthi kuvumelwane ngokuthi kumele kuqale kwaziswe abathelelekile. “Kubalulekile ukuthi sikucacise lokhu ngoba njengohulumeni sisanda kumemezela ukuthi bonke abahlolwayo bazohlolwa kuma-lab kahulumeni ne-NICD,” kusho uMkhize. Uthe imiphumela sebezoyikhipha ngokushesha emphakathini. Abangu-23 osekuqinisekisiswe ukuthi baneCorona: Gauteng: 14 - Owesilisa oneminyaka ewu-45 obevakashele eBelgium, UK, France nase-USA - Owesilisa (37) obevakashele e-UK - Owesifazane (54) obevakashele e-USA - Owesilisa (52) obevakashele e-UK - Owesilisa (25) obevakashele e-UK - Owesifazane (52) obevakashele e-Italy - Owesilisa (59) obevakashele e-UK naseDubai - Owesilisa (57) obevakashele e-USA - Owesilisa (60) obevakashele e-USA - Owesifazane (37) obevakashele e-Italy naseDubai - Owesifazane (21) obengakaze aphume kuleli - Owesilisa (34) obengakaze aphume kuleli - Owesifazane (26) obengakaze aphume kuleli - Owesifazane (32) obengakaze aphume kuleli Western Cape: 5 - Ingane eneminyaka emithathu ebise-UK - Owesilisa (58) obevakashele e-UK nase-Austria - Owesifazane (62) obevakashele e-UK nase-Ethiopia - Owesifazane (71) obevakashele e-UK - Ingane eneminyaka emibili engakaze ivakashele elinye izwe. KZN: 4 - Owesilisa oneminyaka ewu-48 obevakashele eDubai - Owesifazane (59) obengakaze aphume kuleli - Owesilisa (5) obengakaze aphume kuleli - Ingane eneminyaka emithathu engakaze iphume kuleli Emhlabeni siyenyuka isibalo sabantu ababulawa yiCorona njengoba sesisondele ku-8000. Abaphethwe yileli gciwane sebengaphezudlwana kuka-197 000. Babalelwa ku-81 000 asebelaphekile. 