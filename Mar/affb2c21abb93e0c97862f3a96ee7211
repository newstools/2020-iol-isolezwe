KUSHONE ababili eNanda ngombango wempuphu okuthiwa ibibolile nokwenzeke ngesikhathi ikhasimende liyibuyisela emuva lapho liyithenge khona, kwesinye sezitolo esisendaweni, ngoLwesibili. UMnuz Thabani Zuma (36) wakwaMshayazafe, eNanda, kuthiwa udutshulwe ngowaseSomalia, kubangwa ukuthi ubebuyisela impuphu ebinezibungu ayithenge esitolo sakhe. Kuthiwa lokhu kuthukuthelise umphakathi waqonda kulesi sitolo okuthe uma kufika amaphoyisa ezama ukuhlakaza isixuku elinye ladubula, kwadubuleka uSimphiwe Mbatha (8) esiphongweni washonela emtholampilo. Kuthiwa uZuma uthenge impuphu esitolo ngeSonto okuthe uma beqala ukuyipheka kwakhona amalungu omndeni akhononda ngokuphathwa yizisu nokuphoqe ukuthi ayihlole, wathola ukuthi inezibungu. Umshana kaZuma, uMnuz Langelihle Mhlongo uthe uninalume unqume ukuyibuyisela esitolo, ngoLwesibili. “Sihambe nonina wengane yakhe samphelezela. Ufike wayithululela ebhakedeni ekhombisa umnikazi wesitolo ukuthi impuphu yakhe yonakele. Ucele ukushintshelwa noma abuyiselwe imali yakhe,” kuchaza uMhlongo. Uthe umnikazi wesitolo unqabile ukumshintshela wathi akakhiphe enye imali athenge impuphu kabusha. “Ngesikhathi bexabana, umdayisi ukhiphe isibhamu wamdubula amahlandla amahlanu ekhanda, entanyeni nasesifubeni. Siphume sabeleka,” kusho uMhlongo. Unina wengane kamufi, uNksz Samkelisiwe Khoza, uthe ngemva kokuphuma esitolo umemezile ecela usizo. “Abebephakathi bavale umnyango bengasafuni kungene muntu,” kusho uNksz Khoza. Elinye iphoyisa kuthiwa lidubule phansi inhlamvu yaphaphalaza yadubula esiphongweni uSimphiwe ofunda uGrade 3 esikoleni samabanga aphansi iThembalethu. Ngesikhathi Isolezwe lifika endaweni yesigameko, igazi likaSimphiwe belisasemgwaqweni lapho edutshulelwe khona. Unina kaSimphiwe, uNksz Mboni Mbatha, uthe ufuna kwenziwe ubulungiswa ngokushona kwengane yakhe. “Amaphoyisa aqeqeshwe kanjani, avele adubule ngezinhlamvu ebhekise kubantu? Beyenzeni ingane ingaze ize ibulawe? Kubuhlungu. Angikwazi nokukhuluma, ngifisa ubulungiswa benziwe,” kusho uNksz Mbatha. Lesi sigameko siholele ekutheni bonke abokufika abadayisa kule ndawo bavale izitolo zabo. UMnuz Kusakusa Ngema osekomitini lomphakathi uthe bengabaholi bomphakathi bayazama ukuncenga abantu ukuthi behlise umoya kodwa wathi abasazimisele ukuvumela abokufika ukuthi baqhubeke nokuhweba ngoba isigameko sokudutshulwa komuntu, edutshulwa yibo abokufika akusona esokuqala. Okhulumela amaphoyisa KwaZulu- Natal uColonel Thembeka Mbele uthe kuboshwe abasolwa abane abaneminyaka ephakathi kuka-25 no-34 ngecala lokubulala, ukutholakala nesibhamu esingekho emthethweni nezinhlamvu eziwu-14. Uthe kuphinde kwavulwa idokokodo lophenyo esiteshini samaphoyisa eNanda, ngokufa komfana odubuleke ngesikhathi amaphoyisa etholene phezulu namalungu omphakathi. Okhulumela Independent Police Investigative Directorate, uMnuz Sontaga Seisa uthe usazoxhumana nabalolu phiko KwaZulu-Natal ukuze athole umbiko ophelele.