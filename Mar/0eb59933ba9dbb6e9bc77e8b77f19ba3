Isikhulu esiphezulu seSANBS, uDkt Jackie Thompson, sithe banezinhlelo eziqinisekisa ukuthi umuntu ongena ezindaweni zabo uvikelekile kwiCoronavirus. “Isikhungo sinomsebenzi wokuvikela impilo, ukuvikela abantu abanikela ngegazi kuyinto ebalulekile kithi. Senza konke okusemandleni ukuvikela abanikela ngegazi abafika ezikhungweni zethu. Yize igazi silidinga kodwa senza isiqiniseko sokuthi onikela ngegazi sinawo umlando wakhe wokuthi uke wavakashela kuphi nokuthi ngesikhathi efika esikhungweni sethu akanazimpawu zokuhlaselwa yiCovid19. Ezikhungweni zethu kunezinto zokuvikela - uketshezi lokugeza izandla oluthakwe ngotshwala, nezinye izivikela magciwane,” kusho yena. Uthe abanikela ngegazi abanezimpawu zomkhuhlane bayakhuthazwa ukuthi bangathekelisi ngegazi kuze kube bayelulama. “Abanikela ngegazi abake bavakashela emazweni aphesheya siyabacela ukuthi bahlehlise isikhathi sokunikela okungenani ngezinsuku eziwu-21.” Ukuvikela abantu egciwaneni, umuntu ofisa ukunikela ngegazi ugcwalisa ifomu echaza ukuthi akazange abe sendaweni lapho ebengathola khona iCoronavirus. Uthe abavakashele kuleli bephuma emazweni angaphandle abavunyelwe ukungena ezikhungweni zabo uma bengakaziqedi izinsuku eziwu-14 futhi bungekho ubufakazi bokuthi bahlolelwe igciwane kwatholakala ukuthi bamsulwa.