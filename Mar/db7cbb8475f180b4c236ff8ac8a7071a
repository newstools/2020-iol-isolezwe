Leli bhasi kuthiwa likhalakathele eweni kulandela ukuba ligingqike cishe ibanga elingaphezu kuka-200 wamamitha. Ibhasi kuthiwa belithwele abantu abangu-79. Kukholakala ukuthi beliya edolobheni iGcuwa, lisuka eChebe, eCentane, ngesikhathi kwenzeka le ngozi ngo-8 ekuseni. Okhulumela amaphoyisa omgwaqo uMnuz Simon Zwane, izolo ekhuluma neSolezwe uthe abantu abasathole ukuthi bashonile bangu-25. “Okwamanje abantu esibabalile abashonile bangu-25. Kulimele abangu-61, bayiswa ezibhedlela ezahlukene. Okwamanje asikabi naso isiqiniseko sokuthi bangaki abantu abebekuleli bhasi njengoba besisamatasa sitakula. Njengoba kusatakulwa kusho ukuthi lesi sibalo sisengashintsha,” kusho uZwane. Uthe le ngozi yenzeke emgwaqweni owubhuqu, okukholelwa ukuthi umshayeli webhasi limphunyukile, laphaphalaza emgwaqweni labe seligingqika. UZwane uthe umshayeli waleli bhasi naye ushonile kule ngozi. Okhulumela uMnyango wezeMpilo e-Eastern Cape, uMnuz Sizwe Kupelo, ekhuluma nabe-eNCA, uthe ngesikhathi leli bhasi ligingqika abanye abagibeli belibachitha. Uthe kwabalimele kubalwa nengane eneminyaka emithathu, ephuthunyiswe esibhedlela ngendiza enophephela emhlane isesimeni esibucayi. Indiza yabezimo eziphuthumayo ibihluleka wukuma phansi eweni, kwabe sekudingeka indiza abazokwazi ukutakula ngayo ibe indiza emoyeni. Ibhasi kukholakala ukuthi kade lithwele abantu abadala, abahola impesheni nabanye abebeyobheka isibonelelo sezingane zabo njengoba kusanda kuphela inyanga. UNgqongqoshe wezokuThutha kuleli uMnuz Fikile Mbalula, uthumele isitatimende kwabezindaba ekhalisa imindeni ngale ngozi. “Kuyashaqisa ukushona kwabantu abangaka ngengozi eyodwa. Ngithumela amazwi enduduzo emndenini nomphakathi waseCentane. Kusazokwenziwa uphenyo ngale ngozi. Sizibophezele ukuba siqinise ukuphepha kwabantu emgwaqweni,” kusho uMbalula. UMbalula uthe uzovakashela lo mphakathi maduzane. 