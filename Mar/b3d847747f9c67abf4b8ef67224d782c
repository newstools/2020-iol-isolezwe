UNgqongqoshe woMnyango wezokuThutha KwaZulu-Natal, uMnuz Bheki Ntuli ngoMsombuluko, uziyele mathupha KwaMhlabuyalingana eyohlola ukuqalwa komsebenzi. Ububanzi bodonga buwu-8 wamakhilomitha, lusuka eSimangaliso Wetlands Park luze lufike eTembe Elephant Park. “Sigculisekile ukuthi umsebenzi uqalile, esinethemba lokuthi uzophothulwa ngokushesha uma ubuka umfutho okhonjiswa abasebenzi. Siwuhulumeni wesifundazwe senza konke okusemandleni ukunqanda izenzo zobugebengu bokwebiwa kwezimoto. Luzovimbela nokuhanjiswa kwempahla engekho emthethweni nokunqamula kwabofika ngokungemthetho,” kusho uNtuli. Uthe kudaleke namathuba emisebenzi angu-40 kubantu baKwaMhlabuyalingana futhi ukhonkolo osetshenziswayo wakhiwe yinkampani yaseMkhanyakude. Umnyango ubeke ithimba elizoqapha ukuthi uqhutshwa ngendlela umsebenzi wokwakhiwa konqenqema. Ngasekuqaleni kukaMashi amalungu omphakathi aseJozini naKwaMhlabuyalingana avuke umbhejazana avala thanqa imigwaqo engena nephumayo kulawa madolobha, ekhala ngokudlanga kokwebiwa kwezimoto. Amalungu omphakahi asole namaphoyisa athize okuthiwa amdibi munye nezigebengu ekwebiweni kwezimoto. Busukumise ngisho uNdunankulu wesifundazwe uMnuz Sihle Zikalala ubugebengu obenziwa emngceleni ngeledlule, ozifikele mathupha endaweni eyoxoxa nomphakathi nezinhlaka ezithintekayo. UZikalala uthe kumele kuboshwe ngokushesha amaphoyisa asolwa ekwebiweni kwezimoto ziweliswe umngcele, amiswe emsebenzini. Wagxeka ukucekelwa phansi kwengqalasizinda athe kukhinyabeze abamabhizinisi nezinhlelo zentuthuko kahululumeni. UZikalala wathi uzoxoxa noNgqongqoshe wamaPhoyisa kuzwelonke, uGeneral Bheki Cele, ngezinto ezidinga ukwenziwa uhulumeni kazwelonke ngodaba oluthinta umngcele ohlukanisa leli neMozambique.