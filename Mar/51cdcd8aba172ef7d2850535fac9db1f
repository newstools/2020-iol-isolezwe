Okhulumela amaphoyisa KwaZulu-Natal, uColonel Thembeka Mbele, uthe laba basolwa abaneminyaka ephakathi kuka-28 no-37 baboshwe ngemuva kwemizuzu embalwa bebambe inkunzi umshovi webhayisikili obehamba kulo mgwaqo. “Indoda ena-30 ibihamba ngebhayisekile emgwaqweni uM25 ngesikhathi abasolwa ababili beyikhomba ngesibhamu befuna ngendlunzula ifoni, bathatha ibhayisekile layo, bashaya bachitha,” kusho uColonel Mbele. Umgilwa kuthiwa uthinte amaphoyisa, aqala ukuthungatha abasolwa. UColonel Mbele uthe abasolwa batholwa emgwaqweni iNtokozo, beqhuba ibhayisekile, okuthe uma bebona amaphoyisa bazama ukubaleka. Amaphoyisa kuthiwa abajahile ababamba, abathola nesibhamu esincane esinezinombolo ezicinyiwe nezinhlamvu ezingu-14. Amaphoyisa athole neselula eyebiwe. UKhomishana wamaphoyisa KwaZulu-Natal, uLieutenant Khombinkosi Jula, uncome umsebenzi wamaphoyisa wokubopha abasolwa nokutholakala kwesibhamu esingekho emthethweni.