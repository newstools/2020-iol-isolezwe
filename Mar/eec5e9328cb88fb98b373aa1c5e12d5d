Lokhu kuvele emuva kokuboshwa kwemenenja yomkhandlu ngecala lokukhwabanisa nenkohlakalo izolo. UMnuz Sipho Nzuza uboshwe woKlebe izolo ekuseni wadedelwa ngebheyili kaR50 000 yinkantolo yamacala athinta imali. Icala lihlehliselwe u-Ephreli 16. Ungummangalelwa ka-17 ecaleni elifaka okubalwa kulo nowayeyimeya yeTheku, uNkk Zandile Gumede, amakhansela amane, izikhulu zikamasipala nosonkontileka. Phakathi kwezikhulu ezaboshwa kukhona iphini lenhloko yophiko iDurban Solid Waste, uMnuz Robbert Abbu, nenhloko yakwaSupply Chain Management, uMnuz Sandile Ngcobo. UMbuso usola uNzuza ngokuhlela kwakhe ukukhwabanisela uhulumeni nokuthi wayexhumana nabanye abamangalelwa ecaleni eliwu-Schedule 5. Ukhululwe ngaphandle kokuphikiswa kwesicelo sakhe sebheyili. Uyalelwe yiMatshi uGarth Davis ukuthi anikezele nge-passport yakhe kumphenyi wecala, angaxhumani nofakazi, angayishintshi indawo ahlala kuyona, abike kumphenyi uma ephuma eKZN noma esondela ezindaweni okungena kuzo abantu abaphuma ngaphandle kwezwe. Kuthiwe angazihlanganisi nokusayina izinto ezithinta amathenda. UNzuza uboshwe emuva kombiko wophenyo lwangaphakathi emkhandlwini ngezinsolo ezithi wasayina amaphepha elula ithenda kadoti nakuba ayazi ukuthi akukho emthethweni futhi ephula imithetho elawula ukukhishwa kwamathenda. UMshushisi * -Ashika Lucken wengeze ngokuthi uNzuza usolwa ngokuhlangana nezikhulu zomkhandlu, ezibambele mathupha, enika inkontela kadoti inkampani eyayingekho kwingcinamniningwane. Kuthiwa waqale welula inkontileka kadoti eyayisiphelelwe yisikhathi ngoR79 million ingalandelwanga imithetho. Waphinde wayelula ngoR181 million. Ithenda kadoti yaqala inguR208 million. Ebeka amaphuzu okuzincengela enkantolo, ummeli kaNzuza, u-Advocate Dodo Madonsela, ufunde incwadi efungelwe yommangalelwa ebithi uzoyilandela imibandela yebheyili futhi ungumuntu ohlonipha umthetho. Kuvele ukuthi uNzuza uhlala eZimbali, eBallito, uhola uR300 000 ngenyanga futhi unezingane ezintathu nabazukulu abondlayo nomkakhe. UMadonsela ukhononde ngomphenyi othathe iselula kaNzuza ngesikhathi emvalela esitokisini ethi uzombekela yona kanti uyokopisha lonke ulwazi eluqukethe. Umshushisi uthe uNzuza utsheliwe ngesikhathi eboshwa ukuthi iselula yakhe uzoyithola ntambama. Watshelwa nokuthi kuzothathwa kuphela imininingwane ethinta icala. Phambilini kwake kwavela imibiko yokuthi uNzuza uzoba ngufakazi woMbuso ngokwesigaba u-204. Okhulumela uMasipala weTheku, uMnuz Msawakhe Mayisela, uthe umkhandlu uyazi ngokuvela kukaNzuza enkantolo waqinisa idolo izakhamuzi ukuthi ngeke kuphazamise ukuhlinzekwa kwabantu ngentuthuko. “Sicela kunikwe ubuholi ithuba lokubhekana nalolu daba ngaphakathi, okuzolandelwa ukukhishwa kwesitatimende ngokuhamba kwesonto. Umkhandlu uzohlezi usebenzisana nezinhlaka zomthetho futhi uzinike ithuba lokwenza umsebenzi wazo,” kusho uMayisela. Ungqongqoshe woMnyango wezokuBusa ngokuBambisana neziNdaba zoMdabu eKZN, uMnuz Sipho Hlomuka, ukhathazekile ngokuboshwa kukaNzuza. Uthe nakuba umuntu emsulwa kuze kube ulahlwa yicala kodwa ukhathazekile ngobucayi bamacala abhekene nawo. UHlomuka uthe uyabethemba ubuholi beTheku ukuthi buzobhekana nalolu daba.