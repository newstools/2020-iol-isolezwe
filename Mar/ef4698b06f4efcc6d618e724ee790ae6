Izolo isibalo sabantu abanegciwane kuleli bese senyukele ku-116, kanti abangu-14 kubo kuvela ukuthi abakaze baye emazweni aphesheya okusho ukuthi igciwane balithole bengaphakathi kuleli. NgoLwesine umengameli Cyril Ramaphosa umemezele ukuthi lesi sibalo sesinyukele ku-150. URamaphosa umemezele lokhu ngemuva kokuhlangana nabaholi bamabandla ezenkolo.   Kubo kukhona owesifazane oneminyaka ewu-59, abafana ababili oneminyaka emihlanu, nomunye oneminyaka emithathu. EGauteng kukhona owesilisa oneminyaka ewu-34, owesifazane oneminyaka ewu-26 nowesifazane oneminyaka ewu-32, owesilisa oneminyaka ewu-20, ingane eneminyaka emithathu, owesilisa oneminyaka ewu-21 nowesilisa oneminyaka ewu-71 kuthi eWestern Cape kube nengane eneminyaka emibili, owesilisa oneminyaka ewu-86, kanti eMpumalanga kukhona owesilisa oneminyaka ewu-56. UDkt Mkhize uthe umnyango uyacubungula ukuthi laba bantu abangazange baye emazweni aphesheya balithole kanjani leli gciwane wathi lolu lwazi luzodalulelwa umphakathi kodwa ngeke utshelwe ukuthi ngobani abaneCorona ngoba lolo lwazi luyimfihlo. Uqhube wathi imiphumela yokuhlolwa kwabantu bakuleli abalandwe eWuhan, eChina, abagcinwe eLimpopo, ikhombisa ukuthi abakatheleeki ngaleli gciwane kodwa wathi basazogcinwa kule ndawo. UMengameli wakuleli uMnuz Cyril Ramaphosa, izolo ubehlangene namaqembu aphikisayo ephalamende eCape Town, kukhulunywa ngeCorona. Ekhuluma nabezindaba ngemuva kwalo mhlangano, uthe ngesikhathi bekhuluma nabamele amaqembu aphikisayo ephalamende bavumelene ukuthi ukuhlasela kwaleli gciwane kudinga ukuthi bonke bantu babambisane. “Into ebalulekile ukuthi kumele senze isiqiniseko sokuthi abantu baphephile ikakhulukazi abampofu. Yize iCovid-19 ifaka ingcindezi ezweni lethu asililahlile ithemba. Wonke umuntu uneqhaza okumele alibambe ukuze kunqandwe ukusabalala kwaleli gciwane,” kusho uRamaphosa. Uthe kumele abantu banikezwe amanzi ahlanzekile, bavikeleke uma besebenzisa ezokuthutha zomphakathi. “Ukuthenga ukudla kakhulu akunasidingo ngoba ukudla kusekhona. Abamabhizinisi, uhulumeni, nomnyango wezemisebenzi ngokubambisana kumele baqhamuke namasu okuvikela imisebenzi. Izinkampani ezinezinselelo kumele zitakulwe kuvikelwe imisebenzi yabantu,” kusho yena. UMnuz Julius Malema we-EFF uthe ukusebenzisana nohulumeni ekulweni nokusabalala kwegciwane kubalulekile. “Okunye okumele sikugade ukuthi akekho oweba imali yomphakathi njengoba kuyisikhathi senhlekelele. Kwenzekile phambilini ngesikhathi kulungiselelwa ukungcwaba owayengumengameli wakuleli wokuqala wentando yabantu, uDkt Nelson Mandela nomakadebona we-ANC uNkk Winnie Madikizela-Mandela kwabakhona abazicebisayo. Ngokwami ngabe umengameli uthatha isinqumo sokuthi ahlonze iNingizimu Afrika njengezwe elidinga, iState of Emergency,” kusho uMalema. Umholi weDA, uMnuz John Steenhuisen, uthe isimo somnotho sizoshona phansi uma singathathwa isinyathelo sokuwuvikela. “Ngifisa ukunxenxa abantu bakuleli abanamabhizinisi amakhulu ukuthi babambe iqhaza ezinhlelweni zokusindisa umnotho,” kusho uSteenhuisen. Umholi we-ACDP uMfundisi Kenneth Meshoe unxuse amabandla ukuthi balandele umgomo kahulumeni wokuthi uma benezinkonzo kungabi nabantu abangaphezu kuka100.