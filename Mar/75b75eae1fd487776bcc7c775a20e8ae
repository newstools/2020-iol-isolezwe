UNDUNANKULU waKwaZulu-Natal uhambele umphakathi waseCato Crest, eThekwini, ewufundisa ngokubaluleka kokuhlanzeka njengoba umhlaba uhlaselwe wubhubhane iCoronavirus. UMnuz Sihle Zikalala uthe abantu akumele bathuke kakhulu kodwa kumele baqiniseke ukuthi bahlanza izandla, bagweme ukuthinta ubuso namakhala nokuba wuvanzi. Ngesikhathi evakashele kule ndawo ufike abanye behlangene bephuza abanye bexoxa. “Lesi sikhathi asilona iholidi, ngesokuthi abantu bahlale emakhaya bagweme ukuhlangana nabanye okungabenza ukuthi kube lula ukuthi bathole iCovid-19. Uma nisemakhaya qikelelani ukuthi anihlali nibe baningi niphuze noma nibe nomcimbi ngoba lokho kuzokwenza ukuthi okuhloswe uhulumeni kungafezeki,” kusho yena. Isibalo sabangenwe yigciwane izolo bese senyukele ku-927. Izifundazwe ezinabantu baningi abanegciwane iGauteng, iWestern Cape neKwaZulu-Natal. Ubuye wanikelela umphakathi wakule ndawo ngensipho noketshezi olubulala amagciwane. Uthe uhulumeni waseKZN lezi zinsiza okukhona kuzo nezifonyo ezingu-100 000, zinikelwe yinxusa laseChina. Uthe zizosiza abasebenzi bezempilo esifundazweni. “Ukufaka isandla kwale nkampani kukhomba ukuthi ngesinye isikhathi akumele izinkampani zibheke inzuzo kuphela, uma kunesidingo esinjengalesi kumele zifake isandla,” kusho uZikalala. Uthe ubonile ukuthi emarenki kugcwele abantu abasuka ezindaweni ezehlukene abagodukayo, okungenzeka ukuthi abanye beza kulesi sifundazwe. “Asikwazi ukuvimbela abantu ukuthi babuyele emakhaya ngoba abanye uma besebenza basuke beshiye imindeni, lesi sikhathi kubo babone kungcono ukuthi baze emindenini yabo. Sikhuthaza ukuthi abantu bazinakelele bahlanzeke,” kusho undunankulu. Uthe ezindaweni ezingenawo amanzi uhulumeni wenze izinhlelo zokuthi umphakathi ulethelwe athe xaxa ngoba kudingeka ukuthi abantu bageze izandla njalo. Khonamanjalo, uNgqongqoshe wezeMpilo KwaZulu-Natal, uNkk Nomagugu Simelane-Zulu uthe uyazi ukuthi kunabantu bacabanga ukuthi uMengameli Cyril Ramaphosa unehaba ngokuvala izwe. “Thina asiboni kanjalo ngoba igciwane lithelelana kalula kubalulekile ukuthi linqandwe, lingaze lingene kubantu abaningi,” kusho yena.