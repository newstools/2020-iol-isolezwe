IZOVELA eNkantolo yeMantshi oPhongolo ngoMashi 5, iMeya kaMasipala wasoPhongolo okuthiwa iboshelwe icala lokushaya, ilimaze owesilisa nokusolwa ukuthi ibimsasazela ngonogada bayo. UNksz Bawinile Nhlabathi (40) usolwa ngokuthelekela uMnuz Eric Gumbi, nabaqaphi bakhe bamshaya, bamlimaza. Kuthiwa kusaboshwe abaqaphi ababili okungoMnuz Mxolisi Vilane noMnuz Thabani Mathabela. Umthombo opotshozele Isolezwe ngeSonto udaba, uthi akuqondakali ukuthi uGumbi wenzeni kwimeya ngoba kuthiwa bebemshayela ukumbulala. “Uma ubuka nesitatimende kuvela ukuthi kuvulwe icala lokushaya ngenhloso yokulimaza nokukhombisa ukuthi bebembulala lo muntu. Kusho ukuthi bamnabisile ngesibhaxu,’’ kusho umthombo. Umthombo uqhuba uthi lolu daba lushayelwa phansi ngoba imeya ayifuni luvele kwabezindaba yesaba ukuthi izoba yini ezikhulwini ze-ANC. Leli phephandaba lihoshe ukuthi empeleni iMeya uNksz Nhlabathi isike yavela eNkantolo yeMantshi oPhongolo, ihambisana nabaqaphi bayo bayalelwa ukuthi babuye ngoMashi 5. Udaba lubuye lwangenelwa yiNFP ethumele isitatimende kwabezindaba lapho uNobhala-Jikelele wayo uMnuz Canaan Mdletshe, ethe bahlela ukuyobheka uma imeya isivela enkantolo baqinisekise ukuthi ubulungiswa buyenzeka. “Sinethemba lokuthi inhlangano yakhe izokwenza okufanele ngoba ngeke sivume abantu baholwe wumuntu onguphumasilwe. Sithukile uma sizwa udaba futhi lesi senzo siyasigxeka sifuna udaba lufike esiphethweni esifanele ngoba amacala abuye aphelele emoyeni,’’ kuchaza uMdletshe. Okhulumela amaphoyisa KwaZulu-Natal uColonel Thembeka Mbele uthe likhona icala lokushaya elivuliwe kwaboshwa abasolwa abayisithupha. “Kuthiwa umgilwa wayehamba ngendlela endaweni ebizwa ngokuthi kuseMatshamnyama ngesikhathi ehlaselwa, eshaywa. Kunecala elavulwa esiteshini oPhongolo kwaphenywa, kwaboshwa abasolwa abayisithupha bazobuyela enkantolo ngoMashi 5,’’ kuchaza uColonel uMbele. Imizamo yeSolezwe Ngesonto yokuthola umgilwa ayiphumelelanga Isolezwe lithinte uMnuz Meshack Mdlalose osebenza ehhovisi lemeya, intatheli izethulile kuyena, ube esethi uzobuyela entathelini kodwa wagcina engakwenzanga lokho. Leli phephandaba ligcine lizitholile izinombolo zemeya, kuthe uma ithintwa yangazibamba izinombolo zayo, kwale noma seyishiyelwa imiyalezo kodwa yagcina ingabuyelanga ephephandabeni kwaze kwashaya isikhathi sokushicilela.