Indoda iboshwe ngoMgqibelo ngabo-1 emini emuva kokuthi amalungu eReaction Unit South Africa (Rusa) eyiphulukisile emphakathini obufuna ukuyibulala. Ngokusho kwabeRusa bafice indoda esolwa ngokudlwe­ngula izivalele endlini kugcwele amalungu omphakathi ngaphandle ephethe obhushu, izinduku zegalofu namabhodlela efuna ukuzibambela. Abe-Reaction Unit bathe uma bebuza ukuthi kwenzenjani batshelwa ukuthi indoda ibivakashele uyise obekade eye emshadweni nenkosikazi yakhe. Kuthiwa uthe eyolanda udadewabo (ozalwa yinkosikazi kayise) obesele kamakhelwane ethi akazohlala naye kodwa wanqaba udadewabo. “Uye watshela omakhelwane akade eshiywe kubo ukuthi akathandi ukusala nomfowabo ngoba usaba ukuthi uzomdlwengula futhi. Kuthe uma omakhelwane bembuza ukuthi kwenzeke nini lokhu bathola ukuthi kade kwenzeka futhi indoda ibidlwengula udadewabo nomngani wakhe ohlala komunye umuzi,” kusho abeRusa. Omakhelwane bathole ukuthi umngani kadadewabo ubelokhu ekhala ngobuhlungu ebuntwini bakhe emasontweni amabili edlule kodwa unina ecabanga ukuthi uzilimaze edlala. Kuthe uma bezibuzisisa izingane ukuthi indoda ibizidlwengulelaphi zathi ibiziyisa endaweni esithele esemuva kwezindlu igile khona imikhuba yayo. Kuye kwasabalala indaba yokuthi indoda idlwengule izingane umphakathi wase ufuna ukumlimaza. Kuthiwa indoda, enezingane ezintathu, iye yazivalela endlini isaba abantu akade sebebuthene kubo. Isizwe wukufika konogada beRusa abayithathile bayidlulisela emaphoyiseni. UColonel Thembeka Mbele wamaphoyisa KwaZulu-Natal ukuqinisekisile ukuthi amaphoyisa ayazi ngodaba. Uthe amaphoyisa abhekelele amacala athinta udlame lwemindeni, ukuvikelwa kwezingane nocansi asePhoenix aphenya amacala amabili okudlwengula. Indoda izovela namhlanje enkantolo yeMantshi yaseVerulam.