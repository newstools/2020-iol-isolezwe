Isidumbu sikaNkk Ngenzeni “MaMthalane” Zuma (75) kuthiwa sitholwe ngumzukulu wakhe ngeSonto ekuseni. Umzukulu kuthiwa ubelele kwenye indlu ngesikhathi kwenzeka ubugebengu. UNkk Zuma kuthiwa uvulele izigebengu emva kokuthi zimtshele ukuthi zingamasosha azohlanza izindlu ngesibulalimagciwane. Kuyaziwa ukuthi kusatshalaliswe amasosha emphakathini nguhulumeni njengoba kuliwa negciwane iCorona. UNkk Khoza uthe bakhathazekile ngezigebengu ezibamba inkunzi bese zibulala abantu ngesikhathi sokuvalwa kwezwe nguMengameli uMnuz Cyril Ramaphosa. “Ukutshalwa kwamaphoyisa namasosha emphakathini ngezinye zezinyathelo ezinqala ezenziwa wuhulumeni ukuze kuqinisekiswe ukuthi abantu baphephile esitheni esihlasele iCovid 19. Kuyasikhathaza uma izigebengu sezizosebenzisa ukuba khona kwegciwane ukuze zigile abantu,” kusho uNkk Khoza. Uthe awekho amazwi angawasebenzisa ukuchaza ukudinwa kwakhe ngenxa yokubulawa kukaNkk Zuma. “Lesi senzo esithusayo sokuhlukunyezwa nokubulawa komuntu omdala sikhombisa ukuthi abantu sebephelelwe ngonembeza. Izigebengu eziqambe amanga zathi zingamasosha kumele zibanjwe zibhekane nengalo yomthetho. Siyathemba ukuthi amaphoyisa azozibamba izigilamkhuba khonamaduze,” kusho uNkk Khoza. Unxuse noma ngubani ongaba nolwazi olungaholela ekuboshweni kwezigebengu ukuba abikele amaphoyisa. UNkk Khoza uthe bakhathazekile ngezinga eliphezulu lokuhlukunyezwa kwabantu abadala. Uthe abantu kumele baziqaphe izigebengu ezingasebenzisa ithuba lokuvalwa kwezwe ukuba zigile imikhuba. Umnyango wakhe usujube osonhlalakahle ukuba bayokweluleka umndeni kamufi. “Ngifisa ukudlulisa amazwi enduduzo emndenini wakwaZuma nomphakathi waseSweetwaters ngokulahlekelwa kwawo,” kusho uNkk Khoza.   