UNkk Gcina Nhleko-Mdluli okhulumela isikhungo, uthe baphinde bakhipha esinye isexwayiso sokuthi akusafuneki muntu ezindlini zokuhlala izitshudeni ngoba akusaphephile. Uthe bafuna ukugcizelela ukuthi abasahleli ngaphakathi bazibeka engcupheni futhi isikhungo ngeke sizihlanganise nokwenzekayo. “Akusaphephile ezindaweni zokuhlala ngoba ngisho onogada abasekho. Indawo esavuliwe kuphela yi-Administration Block, okukhona kuyo abasebenzi besikhungo.” Imibhikisho iqale emasontweni amabili adlule, izitshudeni zikhala ngokuthi izikhalo zazo azinakwa. Izolo esithangamini sabezindaba eThekwini, uNgqongqoshe wezeMfundo ePhakeme, ezeSayensi nezobuChwepheshe kuleli, uDkt Blade Nzimande, uthe wenza konke okusemandleni ukuxazulula isimo. “Namhlanje sihlangene nobuholi basoNgoye, sahlangana namaqembu ahlukene ezepolitiki amele izitshudeni, sitholile ukuthi ziningi izinkinga. Ngibe sengihlela ukuthi ngoLwesine ngizophinde ngihlangane,” kusho uNzimande. UMnuz Mxolisi Khanyile weYoung Communist League, uthe yize behlangene noNzimande kodwa abajabulanga ukuthi asibanga khona isisombululo. “Esikushoyo ukuthi asimdingi umphathi wesikhungo uSolwazi Xoliswa Mtose ukuba aqhubeke esikhundleni sakhe.”