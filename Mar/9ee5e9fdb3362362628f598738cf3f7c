Leli sosha uThembinkosi American Ngcobo labulala udadewabo wentombi yalo eminyakeni emithathu edlule. NgoLwesihlanu uNgcobo ugcine egwetshiwe udilikajele ngecala lokubulala neminyaka engu-170 ngawu-12 okuzama ukubulala, awokuthumba, awokubamba inkunzi ngendluzula nelokuphatha isibhamu esingekho emthethweni. UJula uthe uyancomeka umsebenzi womphenyi waleli cala ngoba ubezinikele kuwo kwazise isosha lasuka eNorthern Cape ngenhloso yokuzobulala abantu abangenacala. “Yize kuphoxa ukuthi sibophe umuntu osezinhlakeni zokuphepha kodwa kufanele sikwenze lokhu ngoba akekho umuntu ongaphezu komthetho. Umphenyi wecala kufanele anconywe ngokuqinisekisa ukuthi isosha libhekane nomthetho. Siyathemba isinqumo senkantolo sizoduduza umndeni owalahlekelwa ngenxa yobugebengu obenziwa wummangalelwa,” kusho uJula. UNgqongqoshe wezokuThuthukiswa koMphakathi KwaZulu-Natal, uNkk Nonhlanhla Khoza, naye uncome amaphoyisa nezinhlaka zomthetho ngokuqinisekisa ukuthi uNgcobo uyasuswa emphakathini. UNkk Khoza uthe uNgcobo wayefuna ukubulala intombi yakhe ngoba eyisola ngokuthi iyamjolela kodwa wathi uma efika kubo kwayo wangayithola wase edubula udadewabo, washaya nonina wentombi. “Siyawabonga amaphoyisa ngokubopha le ndoda ayinqanda ingakabulali abantu abaningi. Isigwebo esinikwe uNgcobo sizothumela umyalezo obalulekile ezweni wokuthi ngeke babekezelelwe abahlukumeza abesifazane. Sikubeka kucace ukuthi akekho umbulali ongeke ajeziswe,” kusho uNkk Khoza. Uthe uNgcobo wasuka eNorthern Cape eshayela amahora awu-12 eza eThekwini, lokhu kubeka ngokusobala ukuthi wayehlose ukubulala intombi yakhe. “Siyathemba ukuthi isigwebo sizoduduza umndeni, silethe ithemba nakweminye imindeni ebisilahlekelwe yithemba lokuthi umthetho uyasebenza. Sizoqhubeka nokulwa nokuhlukunyezwa kwabesifazane. Lesi sigwebo sizoqinisekisa ukuthi abahlukumeza abesifazane, ababulali nabadlwenguli bajeziswa kanzima,” kusho uNkk Khoza.