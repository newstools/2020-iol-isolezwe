Okhulumela amaphoyisa kulesi sifundazwe, uBrigadier Jay Naicker, uthe imikhankaso eqale ngoLwesibili lwangesonto eledlule yaphela ngeSonto ibigxile ezigamekweni zokubanjwa kwenkunzi, ukubulala nokusetshenziswa kwezidakamizwa. “Amaphoyisa avakashele izindawo ezidayiswa utshwala ngokungemthetho, ezingezinye zezindawo eziyizizinda zobugebengu. Kulezi zindawo kushaqwe inqwaba yotshwala, izidakamizwa ezehlukene okukhona kuzo i-mandrax, heroin, cocaine nensangu. Kuboshwe abadayisa izidakamizwa,” kusho uNaicker. Uthe bangu-31 ababoshelwe ukubulala nokuzama ukubulala, abangu-137 baboshwe ngokutholakala nezidakamizwa, kwathi abangu-35 baboshelwa ukudayisa ngotshwala ngokungemthetho. Uthe kukhona abangu-101 ababoshelwe ukushaya. UKhomishana wamaphoyisa KwaZulu-Natal, uLieutenant General Khombinkosi Jula, uncome umsebenszi wamaphoyisa esifundazweni. “Le mikhankaso edonsa isonto isizoba yinto eyenziwayo esifundazweni njengoba senza konke okusemandleni ukuqeda ubugebengu emphakathini wakulesi sifundazwe,” kusho uJula. Unxuse noma ngubani ongaba nolwazi ngezenzo zobugebengu ukuthi abike ngobugebengu enombolweni yamaphoyisa i-08600 10111 noma basebenzise iMySAPSApp ukubika ngobugebengu.