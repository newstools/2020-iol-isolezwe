UNzimande uthe uDkt Randal Carolissen oyisikhulu esiphezulu seNSFAS wenze isiqiniseko sokuthi iNSFAS iyaqhubeka nokusebenza ngakho abafake izicelo zokufunda eTVET bazolekelwa. “INSFAS yenze izinhlelo zokuthi kube khona imali yokuxhasa abafundi abawu-448 038 abafundayo kulo nyaka. Abawu-350 289 sebebhaliswe ngokusemthethweni ezikhungweni zemfundo ephakeme. Kumanje sesikhokhele abezikhungo zemfundo ephakeme uR4.2 billion. Okuhlanganisa noR677 million osiza abafundi ngezokuthutha nokukhokhela indawo yokuhlala,” kusho uNzimande. Uthe babuyile nabafundi abawu-76 akade beqeqeshelwa umsebenzi ezinkampanini ezehlukene zaseChina. Laba bafundi bahlaliswe eBirchwood Hotel, eKempton Park, ukuze bahlolwe ukuthi abanayo iCoronavirus bese behlala ehhotela izinsuku eziwu-14. Ababili kubo kade benesifo sofuba kodwa abanayo iCoronavirus. Uthe uxoxa noNgqongqoshe wezokuXhumana nobuChwepheshe, uNkk Stella Ndabeni-Abrahams ukuze kwandiswe uhlelo lokufunda online. Kusukela ngoMashi 26 sezikhona izifundo zakumaTVET online ukuze bonke abafundi basizakale njengoba kwenzeka kwabasemanyuvesi nabezikole. Uthe kunabafundi abangakahambi ezindaweni ezihlala abafundi esho nokuthi kunezindawo ezivumele aba­fundi ukuthi bahlale ngoba bengakwazi ukubuyela emakhaya. Abafundi abasele eMangosuthu University of Technology bayisithupha, eNyuvesi yaKwaZulu-Natal bawu-11, eNyuvesi yaseZululand bawu-26. Nakwezinye izikhungo zemfundo ephakeme abafundi abangakwazi ukuya emakhaya ngenxa yezimo ezingaphezu kwamandla bavunyeliwe ukuthi bahlale. Kunocwaningo abalwenzayo ngokubambisana neHuman Science Research Council (HSRC) ukuqonda ukuziphatha kwabantu.