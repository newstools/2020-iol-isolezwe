Izibalo ezintsha zohwebo ezikhishwe yiSouth African Revenue Service (SARS) zithi kunegebe likaR1.87 billion emalini eyenziwa kwezohwebo. AbakwaSARS bakhiphe izibalo zabo zohwebo ezithinta uhwebo lweNingizimu Afrika neBotswana, Eswatini, Lesotho neNamibia zikaJanuwari 1 kuya kuJanuwari 31. Bathe imali eshodayo kwezohwebo ewuR1.87 billion, yehlile ngoba ibikuR12.61 billion ngesikhathi esifanayo ngonyaka odlule. Okwenza imali yehle wukuthi yandile impahla ethunyelwa kwamanye amazwe yafinyelela kuR101.41 billion kwathi impahla engenayo yaba wuR103.28 billion. Impahla ethunyelwa kwamanye amazwe bathe yehlile ngoDisemba kwaze kwaba wuJanuwari ngoR1.45 billion (1.4%) kwathi impahla engenayo yenyuka ngoDisemba yaba wuR14.31 billion (16.1%). NgoDisemba wonyaka odlule yehlile imali engenile ngoR0.95 billion uma kuqhathaniswa nenyanga eyayisanda kuphela eyayingenise uR14.85 billion isuka kuR13.89 billion. Uma kubhekwa imali eyenziwe yiNingizimu Afrika ngokuhwebelana ne-Afrika kuvela ukuthi impahla ethunyelwe ngaphandle ibe wuR23 647 million okusho ukuthi yehle ngoR4 259 ngoDisemba wonyaka odlule. Impahla engenile ivela kwamanye amazwe ase-Afrika ibe wuR14. 458 million okusho ukuthi yehle ngoR442 million kuleyo kaDisemba wonyaka odlule. Imali engenile ethe xaxa wuR9 180 million yehle ngoR3.816 million uma iqhathaniswa noR13.005 million owawungene ngoDisemba. Uhwebo lweNingizimu Afrika ne-USA luveza ukuthi elakuleli lithumele impahla kaR9.589 million kwangena ewuR45. 402 million. Imali ethe xaxa engenile ibe wuR21 million. AbakwaSars bathi yehlile ngoR1.121 million uma kuqhathaniswa noR1 142 million owawenziwe ngoDisemba. Uhwebo phakathi kweNingizimu Afrika ne-Asia luveza ukuthi sithumele impahla kaR35.613 million e-Asia. Elakuleli lamukele impahla ewuR45.402 million evela e-Asia. UMnuz Geoff Nolting, oyisazi somnotho eFNB, uthe bebebonile ukuthi kuzoba nemali eshodayo kwezohwebo ewuR1.9 billion ezibalweni zikaJanuwari. “Sibonile ukuthi ngenyanga impahla engenayo inyuke ngo-16.1% yaba wuR103.3 billion ngenxa yokunyuka kwezinsimbi zemishini eziwusezingeni eliphezulu ezilethwa kuleli, zilandelwe yimishini, yimpahla kagesi nezinye izinsimbi. Impahla esiyithumela ngaphandle inyuke ngo-1.4% yaba wuR101.4 billion ngenxa yokuthi sithumela ukudla, imishini, impahla kagesi (-16%) okumbiwayo (-3%),” kusho uNolting. Uthe uma ebuka isimo, impahla ethunyelwa ngaphandle izosekwa yintengo enhle ye-platinum neye­golide kodwa ukunqamuka kukagesi kungaphazamisa ukukhiqizwa kokumbiwayo.