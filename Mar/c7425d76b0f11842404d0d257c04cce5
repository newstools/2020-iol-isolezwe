Omunye wezitshudeni ongowokudabuka eNigeria okhulume neSolezwe ongathandanga ukudalulwa, uthe ukuqala kwabo ukukhishwa yingesikhathi inyuvesi inquma ukuvala isikhungo sayo esikwaDlangezwa emasontweni amabili edlule. “Sikhishwe sayobekwa endaweni lapho kungekho ngisho iziqandisi zokubeka ukudla kwethu nezitofu zokupheka. Besihlala ndawonye akekho umuntu obengahlala kuleya ndawo ngakho sinqume ukubuyela ezindaweni zethu lapho sikhishwe khona,” kusho isitshudeni. Sithe ngemuva kwesimemezelo sikaMengameli Cyril Ramaphosa sokumisa yonke into asenze ngesonto eledlule iPhini likaShansela lithumele amaphoyisa ukuthi bakhishwe kanti abanye baboshelwa ukuthi bangene enyuvesi kungavumelekile. “Besizophila kanjani lapho besingeke sikwazi ngisho ukupheka ukudla kwethu khona?” kubalisa isitshudeni. Sithe zilinganiselwa ku-50 izitshudeni zakwamanye amazwe ezisale dengwane. Siveze ukuthi amalungu omphakathi yiwona angenelelile alekelela ngokubafihlisa amakhanda emizini yabo. Ama-video alezi zitshudeni bekushintshiswana ngawo ezinkundleni zokuxhumana zivela zifakwa evenini yamaphoyisa. Ngemuva kokusabalala kwale mifanekiso ezinkundleni zokuxhumana, inyuvesi ifake isitatimende ekhasini layo likaFacebook lapho igxeka lezi zitshudeni ngekubize ngokwakha isithombe esibi ngenyuvesi. “Isinqumo sokuvalwa kwenyuvesi sithathwe ngoMashi 2 ngemuva kokuthi kube nombhikisho onodlame wezitshudeni lapho ziphule umgomo wenkantolo enkulu ethole ukuthi umbhikisho awukho emthethweni. Kukhishwe zonke izitshudeni, ezasala zasala ngoba zishaya indiva umyalelo wenyuvesi,” kusho isitatimende. Inyuvesi ithe ngemuva kwekhwelo likahulumeni lokumisa yonke into iphoqelekile ukukhipha izitshudeni zakwamanye amazwe ebezibuye ngenkani zephula umyalelo enyuvesi zangena endaweni yokuhlala izitshudeni. Ithe izitshudeni zivulelwe icala lokungena endaweni ngokungemthetho. UNgqongqoshe weMfundo ePhakeme ezeSayensi nobuChwepheshe, uDkt Blade Nzimande, wathi izitshudeni ezivela kwamanye amazwe zizovunyelwa zihlale ezindaweni ezihlala izitshudeni. Kodwa inyuvesi ithe bekungeke kube khona ukudla nezinye izidingo zezempilo ukubhekelela izitshudeni ebezinesifiso sokuqhubeka zihlale ezakhiweni zenyuvesi ngakho lokhu bekungabeka impilo yazo engcupheni kubhebhethekise negciwane. Ithe bazamile ukukhuluma namanxusa asemazweni abo okuthe uma izimoto ebezikhishwe amanxusa zifika, izitshudeni zazivalela ezindlini zangaphuma kodwa izitshudeni zithi izimoto zafika phakathi kwamabili zona zilele.