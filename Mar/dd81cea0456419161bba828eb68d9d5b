UZikalala wePJ Kitchens and Renovations uthe waqala lo msebenzi elekelela uyise kwathi ngo-2005 emuva kokuphothula * -matric waqhubeka nawo. “Angizange ngibheke ezinye izinto emuva kokuphothula u-matric kodwa ngangena ebhizinisini lasekhaya ngaqhubeka nomsebenzi ebengiwenza ngilekelela ubaba. Umehluko wukuthi inkampani isiphethwe yimina manje kanti ekuqaleni bengisebenzela ubaba. Inkampani isikhulile ngoba nginabasebenzi abawu-12 abaqashwe ngokugcwele,” kusho uZikalala. Uthe uma ethole umsebenzi omkhulu kakhulu uye aqashe abanye abantu abayitoho asuke ezobadinga izinsuku ezimbalwa ukuze aqede umsebenzi. Le nsizwa iveze ukuthi izinkundla zokuxhumana ziyayisebenzela kakhulu ngoba ikhangisa umsebenzi wayo kwiFacebook kanti amakhasimende ayakwazi nokukhuluma nayo kwiWhatsapp noma ashayele ehhovisi layo. Phakathi kwezingqinamba ahlangabezana nazo ubalule eyokungakhokhi kahle kwabantu yize esuke enze izinkontileka ezikubeka kucace ukuthi umsebenzi ozokwenziwa uzodla malini. UZikalala wenza amakhishi, ama-ceiling board aphinde avuselele kabusha imizi. Ezinye izingqinamba azibalile wukuthola umsebenzi endaweni ekude okumphoqa ukuthi ahambe nabasebenzi bayohlala endaweni abangayijwayele isonto noma isikhathi eside. “Uma uzohamba nabasebenzi kufanele ubakhokhele imali ethe xaxa ngoba basuke bekude nemindeni yabo. Kufanele konke lokhu ukwazi uma uwusomabhizinisi. Uzifundise nokubhalansisa impilo yasekhaya neyomsebenzi ngoba uma uhambile kufanele umndeni uqonde ukuthi uyosebenza imali,” kusho uZikalala. Ugqugquzele abantu abasha ukuthi basungule izinkampani zabo bese umphakathi ufunda ukuxhasana ngoba ezinye izinhlanga ziyaxhasana ukuze ziphumelele. “Abantu abasha kufanele baziqalele izinkampani zabo ngoba liyanda izinga labantu abangasebenzi, izinkampani ezinkulu azisaqashani ngoba umnotho awukhuli kahle. Kulo msebenzi wami ngikwazile ukuqasha abantu ngakho uma abanye bevula izinkampani zabo sizoqashana sodwa emalokishini sinqobe indlala yomsebenzi,” kusho uZikalala. Uthe abafuna ukubona umsebenzi wakhe bangavakashela ikhasi lakhe likaFacebook elithi PJ Kitchens and Renovations.