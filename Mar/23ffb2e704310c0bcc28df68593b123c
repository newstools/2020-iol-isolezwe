UMogoeng uthe izinkantolo ngeke zivalwe ngalesi sikhathi kodwa bazoqinisa ezokuhlanzeka ezinkantolo. Ekhuluma bukhoma kwi-enca, uthe bazokwenza konke ukugcina izinkantolo zihlanzekile nokulwa negciwane eliwubhubhane. UMogoeng ugcizelele ukuthi imikhuleko iyona ezolekelela kulesi sikhathi. “Singakhohlwa wukuthi eculweni lethu lesizwe sinezinhlamvu ezinikeza ithemba. Abakwazi ukukhuleka sinxusa ukuba bathandaze. Ngingaphakamisa ukuthi abezenkolo bakhombise amandla abo ngokuba basithwale ngomkhuleko kulesi sikhathi esibhekene naso. Abahlangene ababe ngu-70 bakhuleke njalo ngoLwesithathu nangamaSonto basikhulekele lesi simo esibhekene naso,” kusho uMogoeng. Uthe abasebenzi basenkantolo abazobe bengazizwa kahle ngenxa yokugula bazodedelwa bayohlala emakhaya. “Kuzoba nesibulalamagciwane kuzo zonke izinkantolo. Uma ungena nje kusukela konogada kuze kube ngaphakathi ezinkantolo, kuzophinde kukhucululwe zonke izakhiwo zethu ukwenza isiqiniseko sokuthi zihlanzekile,” kusho uMogoeng. Uthe uyakuqonda ukuthi yinkulu ingcindezi kubasebenzi basezinkantolo, ikakhulukazi ezingotolika okumele zisondelane neziboshwa uma zizitolikela. Usho lokhu ngoba kuvaliwe ukuvakashela iziboshwa emajele izinsuku eziwu-30. Iziboshwa zizophuma uma ziya ezinkantolo kuphela. Khonamanjalo uNgqongqoshe wamaPhoyisa, uMnuz Bheki Cele, ukuchithile ukuthi kuvalwe iziteshi zamaphoyisa ngenxa yeCoronavirus. Uthe abantu abayeke ukufafaza amanga ngegciwane ngoba kwenza abantu babe novalo kungenasidingo. Khonamanjalo uNksz Mbali Ntuli osemkhankasweni wokuba wumholi we-DA usemisile izinhlelo zakhe ngenxa yalolu bhubhane. UNksz Ntuli ubanga isikhundla noMnuz John Steenhuisen. Uthe okwamanje akukabi nazinhlelo zokukhankasa njengoba kuneCoronavirus. “Sifuna ukuqala sibone ukuthi izinto zihamba kanjani emuva kwesimemezelo sikamengameli sokuthi uma abantu behlangene akumele beve ku-100. Uma konke sekubuyele esimeni esijwayelekile sobe sesiqhubeka sikhankase futhi,” kusho uNksz Ntuli.