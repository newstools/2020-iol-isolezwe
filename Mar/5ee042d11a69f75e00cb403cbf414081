UDkt Zweli Mkhize, uNgqongqoshe wezeMpilo kuleli namhlanje ekuseni uqinisekise ukuthi sekunabanye abane abatholwe naleli gciwane ngaphezu kawalaba abane okubikwe ngabo izolo. Esitatimendeni umnyango wezeMpilo uveze ukuthi abatheleleke kamuva ngoyedwa waKwaZulu-Natal, oyedwa waseMpumalanga, oyedwa waseFree State kanye nomunye waseGuateng. UMkhize uthe owesilisa waseFree State oneminyaka ewu-32 uhlangane nosomabhizinisi waseChina. Lo wesilisa ungowokuqala ukuthola leli gciwane ngaphandle kokuvakashela izwe langaphandle. Ungowokuqala futhi ukuthola leli gciwane eFree State. Owokuqala eMpumalanga kube ngowesifazane oneminyaka ewu-27 obevakashele e-United States wabuya kuleli ngoMashi 7. KwaZulu-Natal owakamuva ngowesilisa oneminyaka ewu-38 ohlala eTurkey kodwa obevakashele umndeni wakhe waseThekwini kuleli ngoMashi 7. Bawu-8 asebene-Coronavirus eKZN. EGuateng owesilisa obevakashele eNew York e-United States naye ubuye kuleli anelili gciwane kade esuke eDubai. Izolo uDkt Mkhize uthe bonke okutholakale ukuthi banaleli gciwane sebelulekiwe, abanye basemizini yabo kodwa abahlangani nabanye abantu, abanye basezibhedlela sebeqale ukwelashwa, abanye sekuqalwe uhlelo lokuthi kubhekwe abantu abake basondelana nabo selokhu bebuyile. Uqhube wathi bangu-645 abantu bakuleli asebehlolelwe leli gciwane. Khonamanjalo ikomiti lezempilo esiShayamthetho KwaZulu-Natal belivakashele isibhedlela iNgwelezane izolo. Lesi sibhedlela singezinye zezibhedlela esiqokwe njengezizobhekana neziguli ezinaleli gciwane (Covid19). USihlalo waleli komiti uNkk Nomakiki Majola uthe amawadi ahlelelwe ukuthi agcine iziguli ezinaleli gciwane okungamele zihlangane nezinye aselungisiwe futhi kulandelwe yonke imigomo elawula ukuhlelwa kwawo. “Sanelisekile ngesikubonile kulesi sibhedlela kanti ngoLwesibili besiye eManguzi nakhona saneliseka ukuthi uma kwenzeka kuba nesiguli esinaleli gciwane lezi zibhedlela zizokwazi ukwenza okumele zikwenze,” kusho yena. Uthe esibhedlela saseNgwelezane babone ukuthi izinsiza ezingenisa umoya ohlanzekile emawadini azikho esimeni kodwa bashiye isibhedlela sesizenzile izinhlelo zokulungisa lesi simo. UNksz Nobuhle Njapha okhulumela iposi KwaZulu-Natal uthe ukufika nokuhamba kweposi elisuka kuleli liya kwamanye amazwe kuphazamisekile ngenxa yokuthi kunemigomo ebekiwe mayelana nokungena nokuphuma kwezindiza kulawo mazwe njengoba kunegciwane iCovid 19. Amazwe athintekayo uthe iChina, iMalaysia, Indonesia, iTaiwan, iSouth Korea, iSri Lanka, iVietnam, iBangladesh neKuala Lumpur. Khonamanjalo uhulumeni wase-United States of America ngenhlangano yayo i-United States Agency for International Development (USAID), usuzibophezele ekutheni ufake isandla ngokuxhasa izinhlelo zeNingizimu Afrika zokuxhumana nokufundisa umphakathi ngeCovid19 ngo-R8 million. Izolo isitatimende se-USAID esithunyelelwe abezindaba siveze ukuthi iWHO iyakuncoma ukuthi kuxhunywanwe ngokuwufundisa ngaleli gciwane, yingakho izosebenzisana neCentre for Communications Impact (CCI) ne-Actions ezinhlelweni zokuxhumana nomphakathi ngaleli gciwane.