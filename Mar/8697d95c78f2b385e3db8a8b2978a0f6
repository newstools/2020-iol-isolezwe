USihlalo weSantaco KwaZulu-Natal uMnuz Boy Zondi uzwakalise lo mbono izolo, ngesikhathi ubuholi bale nhlangano bubambisene nobesiFunda iDurban Central nesibhedlela i-Addington behambele erenki yaseChesterville, eThekwini, ukuyokwethula uhlelo lokunikezwa kwezigujana ezizohlala ematekisini nasemarenki ezizoba nokokugeza izandla ngenhloso yokugwema lolu bhubhane. “Lezi zigubhu esizikhiphayo namuhla namagilavu, bekushibhile ngaphambi kokuthi kubikwe ngaleli gciwane kodwa manje siyabona kuyenyuka. Siyazi ukuthi isimo somnotho asisihle, sicela ukuthi ababuyele entengweni yabo, bangenzi ukuthi kube nzima ukuthi kutholakale lezi zinto kubantu abazidingayo,” kusho uZondi. Ubuholi beSantaco buhambisana nabahlengikazi besibhedlela i-Addington, buphinde bafundisa abagibeli ngokubaluleka kokugeza izandla nokuvula amawindi uma bengena etekisini. UZondi uthe namuhla lolu hlelo lokuqwashisa nokunikezwa okokugeza izandla emarenki, luzokwethulwa ngokusemthethweni njengoba kuzobe kuhlangene bonke ubuholi besifundazwe, okuzokwenza ukuthi luqhubeke lusabalale nakwamanye amarenki. UZondi ugcizelele ukuthi okokugeza izandla ngeke kube yinkinga njengoba isibhedlela i-Addington sekukhona lapho esibasize khona mayelena nokuxuba amakhemikhali adingekayo ukwenza le mithi kodwa wathi inselelo kuzoba yizigubhu njengoba seziqalile sezimba eqolo. UMnuz Sabelo Zuma ongomunye wabagibeli, uthe lolu wuhlelo oluzosiza kakhulu. Okhulumela iPassenger Rail Agency of South Africa (Prasa) KwaZulu-Natal, uMnuz Zama Nomnganga, uthe ngoMsombuluko babe nomhlangano ukudingida ngokumele kwenziwe ukunqanda ukubhebhetheka kwaleli gciwane. “Izifonyo zokuzivikela azisatholakali ezitolo seziphelile. Sikhulume nanophiko olubhekela ezokuphepha ngaphakathi kwaPrasa ukuthi benze imizamo yokuthola lezi zinto zokuvikela igciwane,” kusho uNomnganga. Mayelana nodaba lokutholakala kokokugeza izandla ezitimeleni uthe kusazoba yinselelo njengoba ingekho imali eyanele kodwa wathi sekukhona imibhalo efundisa abantu ngokumele bakwenze negqugquzela inhlanzeko.