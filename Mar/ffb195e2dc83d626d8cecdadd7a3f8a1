SESIFINYELELE kwabangu-24 isibalo sabantu asebengenwe yigciwane iCovid 19 kuleli. Lokhu kuqinisekiswe uNgqongqoshe wezeMpilo kuzwelonke kuleli uDkt Zwelini Mkhize. Ngokusho kukaMkhize, isibalo sabantu abebenaleli gciwane, kade simi ku-16, kodwa kwathi osukwini lwayizolo kwatholakala ukuthi sebeyisishiyagalombili abanye asebetheleleke ngaleli gciwane. Kubikwa ukuthi lesi sibalo esesikhuphukile, esabantu ebebehambele phesheya eSwitzerland, Austria, Italy naseGreece. Isibalo sakamuva sabasulelekile kubikwa ukuthi siseGauteng, KwaZulu-Natal naseWestern Cape. Kubikwa ngokukhuphuka kwesibalo sabasulelekile nje, amalungiselelo abemi ngomumo ePolokwane izolo ukwamukela abantu bakuleli abangu-122 abavela eWuhan eChina. Abombutho wezokuvikela iSouth African National Defence Force (SANDF) namaphoyisa abezulazula endaweni yokwamukela laba bantu uma befika kule ndawo, nokuthi kungabi khona abantu angagunyaziwe ukuthi bangene kule ndawo. Umphakathi wasePolokwane uzwakalise ukungenami kwawo ngokuthi uhulumeni akhethe le ndawo ukuthi kube yiyona okuzohlaliswa kuyo laba bantu. Ngokwabantu bakule ndawo, uhulumeni indawo yabo uyithatha ngengaleyo "okungalahlelwa noma ngabe yini kuyona". UMkhize unxuse abantu bakuleli ukuthi bangababandlululi abazofikela kule ndawo ngoba akukona ukuthi bayagula, kuphela ukuthi baqashwe bekule ndawo ukuze kwenziwe isiqiniseko sokuthi akukho okuputshukayo okungafanele. Imibiko ithi izindleko zokulanda abakuleli eWuhan zizobiza uR25 million.