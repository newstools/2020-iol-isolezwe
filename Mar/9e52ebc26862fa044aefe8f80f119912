Le mibiko evele izolo, kuthiwa ummeli ka-Advocate Mkhwebane uMnuz Theo Seanego ubhalele umengameli wamaJaji eWestern Cape iJaji John Hlophe ecela ukuthi ukulalelwa kwesicelo kuhlehliswe ngenxa yokusabalala kwegciwane iCorona nokumiswa kwezinhlelo zePhalamende. Ihhovisi lakhe beliphendula okubhalwe yintatheli enkundleni yezokuxhumana iTwitter mayelana nokuhlehliswa kwesicelo, lathi kumele abantu baziqhelelanise nokubhala izinto ezingekho ngo-Advocate Mkhwebane, liveza nokuthi abameli bakhe base bekulungele ukubhekana nokulalelwa kwesicelo kodwa abamanye amaqembu banxusa ukuthi kuhlehliswe. “Akungakhiwa isithombe esibi esiveza ukuthi umvikeli womphakathi uyena obambezela ukulalelwa kwesicelo kube kungeyena,” kusho ihhovisi loMvikeli woMphakathi. U-Advocate Mkhwebane naye uphendulile kwiTwitter ekhononda ngokubikwa ngaye eqinisekisa ukuthi akusibona abameli bakhe abafake isicelo sokuthi lokhu kulalelwa kuhlehliswe. Uthe iqembu i-African Transformation Movement (ATM) yilona elacela ukuthi kuhlehliswe ngenxa yeCorona. USomlomo wePhalamende uNksz Thandi Modise uthe izinhlelo zokususwa kukamvikeli womphakathi zizoqala uma sekubuyelwe ePhalamende njengoba kunombhedukazwe weCorona. Khonamanjalo * -Advocate Mkhwebane uyalelwe yinkantolo ukuthi akhokhe izindleko ezingu-15% zabameli ecaleni elithinta iSARS naye. Ijaji eNkantolo eNkulu ePitoli linqume ukuthi amandla ka-Advocate Mkhwebane awafinyeleli ekutheni athole ulwazi lo mkhokhi wentela. Leli cala lasuswa ngukuthi * -Advocate Mkhwebane wafuna imininingwane ethinta intela kalowo owayengumengameli wezwe uMnuz Jacob Zuma.