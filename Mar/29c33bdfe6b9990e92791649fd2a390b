UVELE wakhuleka ngaphakathi enkantolo, ubonga uNkulunkulu umndeni wesitshudeni uZolile Khumalo (21) ngesikhathi kugwetshwa owambulala udilikajele neminyaka engu-28 ngaphezulu, izolo. UThabani Mzolo (26) ugwetshwe udilikajele ngecala lokubulala ngenhloso, iminyaka engu-25 ngokutholakala nesibhamu esingekho emthethweni, neminyaka emithathu ngokutholakala nezinhlamvu ezintathu ezingekho emthethweni. Wadubula wabulala uZolile owayeyisitshudeni eMangosuthu University of Technology (MUT) endaweni yokuhlala izitshudeni eLonesdale, ePhoyinti eThekwini, ngoMeyi 1, 2018. Ijaji Nompumelelo Radebe lithe uMzolo wakuhlela ukubulala uZolile owesifazane omncane, owayengahlomile, engakwazi ukuzivikela futhi owayekhala exolisa ngesikhathi edutshulwa. Uthe indlela okwabulawa ngayo uZolile ikhombisa ukuthi uMzolo ungumbulali onesihluku, ongenandaba nempilo nesithunzi somunye umuntu. UMnuz Solomzi noNkk Princess Khumalo okungabazali bakaZolile, bavele bangana, bakhala maqede bakhuleka nabangani nezihlobo zikamufi emva kwesigwebo. Izitshudeni zaseMUT zigajwe yinjabulo zacula, zidansa zikhuza iziqubo ngaphandle kwenkantolo zaze zaxoshwa ngamaphoyisa, abezikhuza ukuthi ziphazamisa ukusebenza kwenkantolo. UKhumalo uthe bajabulile ngoba ekugcineni benziwe ubulungiswa umbulali ethola isigwebo esimfanele ngokumphuca ingane yakhe ngesihluku. “Noma indodakazi yethu ingesenakubuya kodwa ukugcinwa kwakhe umbuso kuzophephisa abaningi ngoba ungumbulali ononya, akwenza wayekuhlosile. Akwenza kubi ephuca ingane impilo,” kusho uKhumalo. Iphini leShansela eMUT, uDkt Enoch Duma Malaza, lithe kube uhambo olude olubuhlungu oselufike emaphethelweni “Ukugwetshwa kombulali kuvala ikhasi elibuhlungu kithina siyinyuvesi. Senza okusemandleni ukugwema izimo ezifuze lesi ngomuso. Siqinise ezokuphepha nokuvikela ezindaweni okuhlala kuzona abafundi ezingaphandle kwenyuvesi. Sinohlelo oluqinile lwezokuphepha esilwenza ngokubambisana nabanikazi bezindawo esiqashele kuyona abafundi,” kusho uMalaza. USihlalo we-EFF Student Command eMut, uSinalo Thelwa, uthe isigwebo sizothumela umyalezo oshubile kwabahlukumeza abantu abathandana nabo. “Amadoda awayeke umkhuba wokuhlukumeza abantu besifazane abathandana nabo, uma bengayeki bazofana noMzolo baphelele ejele.” Ummeli kaMzolo, * -Advocate Bonokwakhe Dlamini ubeqale watshela inkantolo ukuthi babethandana uMzolo nomufi futhi ezimisele ngokumshada. UDlamini uthe uMzolo uke wafunda eMangosuthu ngo-2015 kuya ku-2017 enza iziqu ze-Electrical Engineering angaziphothulanga ngesikhathi engumengameli weSadesmo ngo-2016. Ngo-2013 waphasa * -matric ngeBachelor wathola * -A kwiMaths. Ubefundisa iMaths neScience abafundi baka-matric ngakubo eMtshezi futhi esebenza enkampanini efakela abantu ugesi ngesikhathi eboshwa. Kodwa inkantolo ivumile ukuthi ukhaliphile kodwa yamchaza njengombulali onesihluku, onamanga futhi ongazisoli ngakwenza. Ithe uMzolo wahluleka ukwamukela ukuthi waliwe, wancamela ukumbulala uZolile.