I-Richards Bay Primary ivaliwe kulandela ukuthi umfundi wayo oyintombazane ofunda uGrade R kutholakale ukuthi gciwane iCorona. Kuthiwa lo mfundi ubelokhu engaphilile kusukela ngeledlule. UNgqongqoshe wezeMfundo KwaZulu-Natal, uMnuz Kwazi Mshengu ukuqinisekisile ukuthi isikole sivaliwe ngemuva kokuthi imiphumela yokuhlolwa kwalo mfundi ikhombise ukuthi unegciwane iCorona. UMshengu uthe babikelwe ngalokhu izolo ekuseni, kulandela ukuthi lo mfundi ethole imiphumela yakhe esikhungweni esihlola igazi esizimele ngeSonto. “Ngokuthola kwethu unina walo mfundi usebenza ebhange ophikweni olushintsha imali yasemazweni angaphandle. Sisola ukuthi lo mfundi igciwane ulithole kunina naye imiphumela yakhe eveza ukuthi unaleli gciwane. Abafundi abangu-17 sibikelwe ukuthi banezimpawu zaleli gciwane izolo ekuseni sase sikhipha umyalelo wokuthi isikole sivalwe,” kusho yena. UDkt Lwazi Manzi okhulumela uMnyango wezeMpilo kuleli ethintwa ngalolu daba, uthe akanalo ulwazi ngalo mfundi kodwa umnyango kunemiphumela yabantu abahlolwe ezikhungweni zokuhlola igazi ezizimele ekhomba ukuthi banaleli gciwane ecutshungulwayo. Izolo isibalo sabanegciwane kuleli izolo bese senyukele ku-62. UDkt Zweli Mkhize uNgqongqoshe walo mnyango, izolo uthe bayisikhombisa abantu baseGauteng abasha okutholakale ukuthi banaleli gciwane, eWestern Cape babili, eLimpopo uyedwa, udokotela obevakashele eFrance naseNetherlands, noyedwa waseMpumalanga. Uthe njengamanje abantu okusatholakale ukuthi banaleli gciwane kumele babe namagumbi abahlala kuwo emakhaya, bangahlangani nabanye bantu, okubakhathazayo wukuthi uma igciwane lingase lihlasele abampofu kuzoba yinhlekelele. Uzakwabo uNkk Nomagugu Simelane-Zulu uNgqongqoshe walo Mnyango KwaZulu-Natal, uthe sebeqalile ukulungiselela lesi simo kulesi sifundazwe ngokubambisana nomnyango wezokuHlaliswa kwaBantu KwaZulu-Natal. “Siyazi ukuthi uma igciwane lingase libheduke ezindaweni eziyimijondolo kuzomele bonke abantu abahlala khona sibasuse ngoba imijondolo isondelene, ngeke sikwazi ukubona ukuthi ngubani ongakaze asondelane nosenegciwane,” kusho uNkk Simelane-Zulu. Uthe izibhedlela ezihlelelwe ukubhekana negciwane sezengeziwe eMgungundlovu uthe yiGreys, yiRichmond neDoris Goodwin, eThekwini yi-Addington neClairwood, ePort Shepstone uthe yiGJ Crookes. Uthe basaqhubeka nokucubungula ezinye izibhedlela ngoba bafuna ukuthi isifunda ngasinye sibe nesibhedlela esilungele ukubhekana negciwane.