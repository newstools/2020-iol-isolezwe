IJaji Nompumelelo Radebe lisho kanje enkantolo eNkulu yaseThekwini izolo ngesikhathi lenza izethulo ezandulela ukukhishwa kwesinqumo ecaleni likaMnuz Thabani Mzolo okuthiwa wabulala uZolile Khumalo abase behlukene naye endaweni okuhlala kuyo izitshudeni eLonesdale, ePhoyinti, ngoMeyi 1, 2018. Ubekwe amacala amathathu - elokubulala, ukutholakala nesibhamu nezinhlamvu okungekho emthethweni. UMzolo uyawaphika wonke amacala athweswe wona. Uthi umufi wazidubula yena ezama ukumphuca isibhamu. “Icala belihlehla noma lima okunye obekubangelwa wukunqamuka kukagesi nokushintshwa kwabameli wummangalelwa,” kusho ijaji. Ijaji Radebe lifunde ubufakazi boMbuso kusukela emaphoyiseni, kuya kozakwabo bakaZolile nobukachwepheshe ocwaninga okuxoxwe kwiselula. Kuthiwa uMzolo wavuma mhlazane eboshwa ukuthi wabulala uZolile ngoba eqomile. Nangesikhathi esesiteshini, washo ukuthi uyena ombulele. UMzolo kuthiwa wazenza umuntu owayefuna ukungena lapho kuhlala khona abafundi ayogeza. Wafika ephethe isikhwama ngaphakathi kunesibhamu i-9mm sicishwe izinombolo. Wangena esayinelwa yisitshudeni okwathi sebengaphakathi wajika inkulumo wathi uyogezela endlini yesinye isitshudeni ayesazi, uSmiso. Wafika endlini kaSmiso wamyalela ukuthi ayobheka ukuthi unobani uZolile endlini ahlala kuyona. Ngokobufakazi obusenkantolo kwaphetha ngokuthi baye bobabili wafike wamdubula kathathu ebusweni, esifubeni nasengalweni eyaphuka. Kuthiwa uZolile watholwa ngamaphoyisa elele phezu kwegazi ebheke phansi. UMbuso ubambelele kakhulu ebufakazini obethulwe yizitshudeni uSmiso noNosipho ababesendlini nomufi ngenkathi edutshulwa. Ngaphandle kwenkantolo bekugcwele izitshudeni zaseMUT ebezibhikisha zifike enkantolo ngemashi zisuka eLonesdale ziyokweseka uMbuso nomndeni kamufi. Bezifuqa umkhankaso olwa nodlame olubhekiswe kwabesifazane zifuna inkantolo ilahle ngecala uMzolo bese imnika udilikajele. Udadewabo kaZolile, uNkk Mabongi Myeni, uthe sebegqigqe kakhulu enkantolo kodwa banethemba lokuthi ekugcineni buzokwenziwa ubulungiswa. “Ngifisa abantu besifazane abasebancane ukuthi bangazifaki kwezobudlelwane nomuntu abangalazi kahle hle imuva labo. Ungambona ngamehlo ewumuntu okahle kanti awazi ukuthi ungumuntu onjani,” kusho uNkk Myeni. Icala liyaqhubeka.