Izolo ntambama iNehawu nezinye izinyunyana zabasebenzi bakahulumeni noNgqongqoshe weziSebenzi zikaHulumeni nokuPhatha, uMnuz Senzo Mchunu, babe nomhlangano. Kulo mhlangano bafune ukuba uhulumeni asebenzise isivumelwano sango-2018, kwiPublic Service Co-ordinating Bargaining Council (PSCBC). Lokhu kulandela ukuba uhulumeni ephakamise ukuba kubhekisiswe lokhu ngoba kuthiwa siphezulu kakhulu isabelo sabasebenzi bakahulumeni. Izolo okhulumela iNehawu, uMnuz Khaya Xaba, uthe abazimisele ukuba babonisane noMchunu. Uthe abakufunayo ukuba bakhushulelwe iholo ngaphandle kwalokho, bazoqhubeka bahlele isiteleka. “Besifuna nje ukumbuza simbona ngamehlo ukuthi uyasikhokhela noma akazokhokha ukuze uma engakhokhi sizoqala uhlelo lwethu. Uma ethi uhulumeni uzokhokha kumele akubhale phansi lokho, ukuze sizokwazi ukuba nento ebambekayo uma kushaya u-Ephreli 1 nonyaka. Ngeke sixoxisane naye ukuthi uhulumeni akanamali,” kusho uXaba. UNobhala Jikelele weNehawu, uMnuz Zola Saphetha esitatimendeni, uthe bazimisele ukuba babe nesiteleka sokufuna amaholo angcono ngoMashi 30, nonyaka.