Emhlanganweni wamalungu omphakathi obuseZakheni izolo, amalungu omphakathi athe aseyakubonga ukungenela kukaZikalala ngoba ambona sengathi ucheme neMeya yase-Alfred Duma uMnuz Vincent Madlala. Amalungu omphakathi athi uZikalala uwabize ngezindlavizini esithangamini nabezindaba ngoLwesibili ezozama ukubhula umlilo nethimba lakhe likahulumeni. UMnuz Boy Ntsele, uthe uZikalala ufike wabadelela wababiza ngondlavini kodwa ethi uzoxazulula inkinga. “UNdunankulu akakhulumanga kahle uma ebiza amalungu omphakathi ngondlavini abadinga ukuboshwa kodwa engakazilaleli izikhalo zethu njengomphakathi,” kusho uNtsele. Nomholi woBumbano Lokuthula, okuyinhlangano ehola imibhikisho, uDkt Andile Hlatshwayo uthe: “UNdunankulu ubethembise ukuthi uzobuya khona maduze kodwa ngendlela akhulume ngayo asisabuthembi ubuholi bakhe, yingakho sesibhalele ihhovisi likaMengameli Cyril Ramaphosa, simcela ukuba angenele kulolu daba,” kusho uHlatshwayo. Uthe uZikalala akazange awuhloniphe umphakathi ewubiza ngondlavini. Okhulumela uZikalala, uMnuz Lennox Mabaso, uthe undunankulu ungenele wahlangana nezinhlaka ngenhloso yokulungisa isimo ngoba bakhathazekile ngesimo emkhandlwini. "Kummangaze kakhulu undunankulu obeye ngokukahulumeni eseshushiswa yiqembu lezombusazwe. Uhulumeni ucacisile ukuthi uzoqhubeka nokuphendula izidingo zomphakathi." USihlalo wenhlangano kasoseshini wamatekisi eMnambithi iKlipriver, uMnuz Bhekuyise Masondo, uthe:“Ngesikhathi obengungqongqoshe wezokuThutha esifundazweni, uMnuz Mxolisi Kaunda, emisa izimoto zethu, mphakathi nama nathi, nithi izimoto azibuyiswe nathi sizoniseka nize niphumelele kulokhu enikufisayo,” kusho uMasondo.