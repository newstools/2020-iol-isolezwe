UNGQONGQOSHE wezeMpilo kuleli uDkt Zweli Mkhize useqinisekisile izindaba zokutheleleka kowakuleli ngegciwane iCoronavirus (Covid-19) esesifundazweni iKwaZulu-Natal. UMkhize uthumele isitatimende kwabezindaba ngoLwesine eqinisekisa ukuthi iNational Institute for Communicable Diseases (NCID) ithole iCoronavirus kowesilisa obehlolwa. “Isiguli owesilisa oneminyaka engu-38 obesuka e-Italy nenkosikazi yakhe. Bebeyingxenye yabantu abalishumi ababuye kuleli ngoMashi 1. Isiguli saxhumana nodokotela ngoMashi 3 sikhala ngezimpawu zomkhuhlane, ukuphathwa yikhanda, ubuhlungu bomphimbo kanye nokukhwehlela,” kusho uMkhize esitatimendini. Lesi siguli besizivalele sodwa kusukela ngoMashi 3 njengendlela yokuqinisekisa ukuthi asitheleleli abanye. “Laba bashadikazi banezingane ezimbili. I-Emergency Operating Centre (EOC) isiqalile ukuhlaziya abantu okungenzeka ukuthi isiguli sathintana nabo. Sekujutshwe ithimba lodokotela KwaZulu-Natal elivela kwiNICD,” kusho uMkhize. UMkhize uthe nodokotela wesiguli ubezivalele yedwa ukuze angatheleli abanye. “Sazisa abezindaba ngalokhu ukuze abantu bakuleli baziswe ngezakamuva (ngeCoronavirus). Sizobiza isithangami nabezindaba ngalolu daba ngemuva kwenkulumo mpikiswano esePhalamende namhlanje ntambama,” kusho uMkhize. Basabalelwa ku-3 280 ababulawe yilesi sifo emhlabeni kanti siyaqhubeka nokubhebhetheka emazweni ahlukene okubalwa kuwo nawase-Europe. 