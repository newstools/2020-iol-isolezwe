Lokhu kushiwo uSihlalo weSouth African Funeral Practitioners Association (SAFP), uNksz Nomfundo Mcoyi. UNksz Mcoyi uphinde abe wumnikazi wenkampani yabangcwabi Icebolethu Group. “Enkulumeni yakhe uRamaphosa ukushilo ukuthi kumele siqikelele ezokuhlanzeka nokuyinto esiyigcizelela kakhulu singabangcwabi ngenxa yaleli gciwane. Sizoqinisekisa ukuthi lapho singcwaba khona kunamanzi anensipho yokugeza izandla uma abantu befika noma sebehamba. Izibulali magciwane zizoba khona kuze kuyofikwa emathuneni,” kusho uNksz Mcoyi. Uthe emathuneni bazocela kakhulu ukuba kuye umndeni wodwa ukubalekela isiminyaminya nokuhlangana kwabantu abaningi. “Emathuneni isikhathi esiningi sekujwayele vele ukuba kuye umndeni kuphela. Kuba kancane lapho kuya wonke umuntu. Nakhona ezokuphepha zizoqina,” kusho uNksz Mcoyi. Uthe emahholo nasemasontweni lapho benza khona izinkonzo bazoqikelela ukuba kungagcwali ngokweqile. “Abantu bazoba nendawo eyenele yokuphefumula, singabagcwalisi. Ngeshwa ngeke sikwazi ukwenza umgomo noma sibaklamele abantu ukuba balethe abantu abambalwa emngcwabeni ngoba ngesikhathi bethatha imishuwalense yabo yokungcwaba sisuke singazange sisho ukuthi siyobaklamela. Kuzogcina sekusiqhatha nabantu esibangcwabelayo ukunqaba abantu abangaphezu kuka-100,” kusho uNksz Mcoyi. Uthe ngaphezu kwalokhu emahhovisi eCebolethu sebevele banezibulali magciwane zabafika bezocela usizo. Uthe nabanye omasingcwabisane bayakwenza lokho ukuqikelela ukuthi wonke umuntu uphephile. Uthe lesi yisikhathi esinzima okudinga ukuba kube nokubambisana kubo bonke abantu bakuleli.