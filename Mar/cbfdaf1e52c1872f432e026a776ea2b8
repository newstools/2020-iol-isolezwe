Ekhuluma kwiPower FM, uthe akayi ndawo. “Angiyi ndawo, ngizosebenza lapha, ngisebenzele abantu bakuleli kuze kushaye u-2023.” Ubhekene nengcindezi njengoba iDA ibhalele uSomlomo wePhalamende, uNksz Thandi Modise, imnxusa ukuba asuswe esikhundleni. Bakhala ngezinqumo nangendlela enza ngayo umsebenzi. U-Advocate Mkhwebane uthe izinkinga zakhe zaqala mhla ephenya udaba lakwa-Absa, ngoJuni 2017. “Udaba lwaqala ngesikhathi ngikhipha umbiko ngengakuthola. Kwabe sengithinte abantu abangathintwa.” Umvikeli usiphonsele inselelo isinqumo sikaNksz Modise, sokuvuma isiphakamiso seDA sokuba asuswe esikhundleni njengoba lolu daba eselufake eNkantolo eNkulu yaseWestern Cape.