Ethula inkulumo yakhe ngesimo sesifundazwe enkundleni yezemidlalo eRoyal Showgrounds, eMgungundlovu, izolo uZikalala uthe iKZN ibe nempumelelo enkulu ekuheheni izinkampani ezinkulu ukuba zitshale imali ikakhulukazi eDube Tradeport naseRichards Bay IDZ. “Ukwethulwa kwenkampani eyenza amaselula asezingeni eliphezulu iMaraphones kwenze isifundazwe sazuza uR1 billion, kwathi uBuhle Towels (PTY) Ltd obuphethwe ngabantu besifazane abamnyama bona bafaka uR132 million, i-Elegent Afro Line eyenza amakhemikhali yona ifake uR900 million eRichards Bay IDZ, iNyanza Light Metal yona ifake uR4.5 billion, kwathi iWilmar SA (PTY) Ltd eyenza uwoyela yatshala uR1.3 billion yaphinde yadala amathuba omsebenzi angu-300,” kusho uZikalala. Uthe iDube Tradeport iphinde yakwazi ukuheha abatshalimali abafake uR7 billion. UZikalala uthe baneme ngempendulo abayitholayo njengoba kunezingxoxo zokuba kuphinde kuvulwe umzila wamabhanoyi wakwaSAA ovaliwe eThekwini. “Kuyasikhathaza ukuvalwa kwalo mzila ngoba kuza nomthelela omubi kwezomnotho kanti kuphinde kuqhubezele phambili inkinga ekuntulekeni kwamathuba omsebenzi,’’ kusho uZikalala. Umemezele ukuthi uMnyango wezokuThuthukiswa koMnotho nezokuVakasha esifundazweni oholwa nguNkk Nomusa Dube-Ncube, uzofaka uR30 million, ukuze kuthuthukiswe isikhumulo sezindiza saseMkhuze. Uthe lo mnyango uzophinde usebenzisane noMkhandlu iRay Nkonyeni ngenhloso yokuthuthukisa nokuvuselela isikhungo sezindiza saseMargate. Wengeze ngokuthi ukuthuthukisa umzila waseMargate kuzodinga uR6 million. “Kunezingxoxo esezisesigabeni esiphezulu noMnyango wezoHwebo nezeziMboni mayelana nokwakha imboni kakotini iClothing and Textiles SEZ esifundazweni. Ukuhlolwa kwendawo lapho le mboni izoba khona sekwenziwe kanti lokhu kuzosiza ekuvuseleleni imboni kakotini; ebisishabalala ngenhloso yokudala amathuba omsebenzi,” kusho uZikalala. Uveze ukuthi babheke imboni yezolimo njengenye yezindawo abahlose ukuqinisa kuyona ukuze bathuthukise umnotho baphinde badale amathuba omsebenzi. Uthe lo mnyango ubeke ecaleni uR30 million, ukuze uthuthukise ingqalasizinda yezolimo. Uthe enye indawo abazoyibheka kwezolimo, imboni kamoba ebishayeka ngenxa yamanani aphezulu okuhweba emhlabeni. UZikalala uveze ukuthi zikhona futhi nezinhlelo zokuphucula ichweba lwaseThekwini ngenhloso yokufukula umnotho nokudala amathuba omsebenzi. Mayelana nokuthuthukiswa kwentsha, uZikalala uthe uhulumeni wesifundazwe ufake uR71 million, uxhasa izinkampani ezingu-55, zabantu abasha. Uthe baneme futhi ngendlela uhlelo lukahulumeni, lokuqasha intsha ephuma ezikhungweni zemfundo ephakeme, oluhamba ngayo njengoba uMnyango wezokuBusa ngokuBambisana nobuHoli boMdabu usuqashe intsha engu-5 000. UZikalala uthe nohlelo lokutshalwa kwensangu luzoba nomthelela omuhle kwezomnotho. Uthe kuzophinde kutshalwe uR8 billion kuMnyango wezokuThutha ngenhloso yokuphucula ingqalasizinda yokuvuselela imigwaqo. UZikalala uthe inkampani yakwaSanral ibambisene noMnyango wezokuThutha bazokwenza isigcinamagugu ezintabeni zaseSandlwana. Uveze nokuthi uMnyango wezokuThutha uzophinde wakhe amabhuloho ngokubambisana nombutho wezokuVikela kuleli okuzodla uR115 million. Uphinde wamemezela ukuthi sizovulwa kulo nyaka isibhedlela iDr Pixley kaSeme esiseBridge City, KwaMashu. UZikalala uzwakalise ukukhathazeka ngokuxega kwezokuphepha ezikoleni nezidubedube eziqhubeka emanyuvesi.