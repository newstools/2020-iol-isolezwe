URamaphosa umemezele ukuthi lokhu kuzoqala ngoLwesine kusuka phakathi kwamabili kuze kube u-Ephreli 16. Izinhlelo ziyimizamo yokunqanda ukusabalala kobhubhane lwegciwane iCorona esihaqe abantu abawu-402. URamaphosa uthe ukwenyuka ngamawala kwesibalo sabahaqwe yigciwane - sisuka ku-61 siya ku-402 -ezinsukwini eziyisithupha kwenze uhulumeni wathatha isinqumo sokuthi avale yonke into. “Kumele senze konke okusemandleni ukuqikelela ukuthi igciwane kalisabalali nabantu bayavikeleka. Uma singathathi izinqumo ezinqala kukhombisa ukuthi isibalo sabahaqekayo sizokhula kakhulu emasontweni ambalwa ezayo,” kusho uRamaphosa Kuzotshalwa amasosha namaphoyisa azoqinisekisa ukuthi abantu bayayilandela imigomo ebekiwe. Abangazochaphazeleka kulesi sinqumo abasebenzi bezempilo ezibhedlela zikahulumeni nezizimele, abenza imisebenzi ebucayi, okubalwa kuyo amaphoyisa kanye nabombutho wezempi nodokotela nabanye abenza imisebenzi ethinta ukuhanjiswa kokudla, abamabhange, abalungisa ugesi, amanzi nabakwezokuxhumana nama-laboratory. Abanye abangathinteki abahlengikazi emkhakheni ozimele nakuhulumeni. Uncome ukubambisana okuhle nohulumeni nomphakathi athe kubonakale kwenzeka selokhu igciwane lamenyezelwa njengenhlekelele. Umemezele ukuthi abantu bazokwazi ukuyohola imali yempesheni, bazovunyelwa ukuthi bayothenga ukudla noma baye emakhemisi. Uthe kuzoba nalabo abazogxila ekuhloleni abantu ezindaweni okungase kubheduke kuzo igciwane. “Kuzofakwa amathangi amanzi emijondolo, nasemakhaya ukuqinisekisa ukuthi abantu bayawathola amanzi. Abantu abasuka kwamanye amazwe abasavunyelwa ukungena ezweni. Abakuleli abaphuma emazweni angaphandle okudlange kwo igciwane bazovalela emahhotela abakuwo izinsuku eziwu-14. Uthe isibalo sabahaqekile emhlabeni singaphezulu kuka-340 000 emhlabeni. Uyalele abantu ukuthi baqhubeke nokugeza izandla ngensipho, bavale umlomo uma bekhwehlela bagweme ukuxhawulana. * Kuzoxhaswa abasebenzi abangu-4 million ngoR500 wentela izinyanga ezine kulabo abahola kufinyelela kuR6 500 ngenyanga abasebenza emkhakheni ozimele ngaphansi kwe-Employment Tax Incentive. * Kuzoba nezinhlelo zokunqanda ukunyuswa kokudla * Asikho isidingo sokuthi abantu batatazele, ukudla kuzoqhubeka kube khona * Kuzokwakhiwa isikhwama iSolidarity Fund ukusiza kuliwe nokusabalala kwegciwane iCorona, abantu abangafaka kuyo imali kubalwa nosomabhizinisi. Uhulumeni usutshale uR140 million kulesi sikhwama Amabhange, amakhemisi, izitolo zokudla zizobe zivuliwe * Abantu bazokwazi ukuyohola imali yabo yempesheni * Umndeni wakwaRupert nowakwa-Oppenheimer usutshale uR2 billion ukusiza osomabhizinisi abancane kanjalo nabasebenzi abahaqwe yileli gciwane * Abasebenzi abazohaqwa yiCoronavirus besemsebenzini bazokhokhelwa imali esikhwameni iCompensation Fund * Uma kuba nesidingo kuzosetshenziswa imali kwi-UIF ukusiza abasebenzi abasebenza ezinkampanini ezincane * Kubhekwa isiphakamiso sokuthi izinkampani zikwazi ukukhokhela abasebenzi ngaphansi kweTemporary Employee Relief Scheme ezosiza ukuthi kungadilizwa abasebenzi. * Umnyango wezamabhizinisi amancane ubeke uR500 million ukusiza osomabhizinisi abasenkingeni * Umnyango wezokuvakasha wona ubeke uR200 million ukusiza osomabhizinisi abakulo mkhakha abasenkingeni ngenxa yemithetho yokuvakasha ekhona