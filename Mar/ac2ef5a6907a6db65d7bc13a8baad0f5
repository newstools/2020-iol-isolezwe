I-IFP ihambele eFree State kusukela ngoLwesine oludlule yaze yabuya izolo. UHlabisa utshele Isolezwe ukuthi baqale eBloemfontein, badlula baya eBotshabelo, baya eBethlehem, Qwa Qwa, Harrismith naseVrede. Uthe bakhathazekile abantu baseFree State ngenkinga yamanzi njengoba kuhlasele iCoronavirus. “Abanye bangikhalele, bangitshela bathi abazi ukuthi bazolwa kanjani neCoronavirus kwazise abanawo namanzi okugeza izandla. Sithole ukuthi amanzi awekho nasemitholampilo. Ugesi nawo uyinkinga enkulu,” kusho uHlabisa. Uveze ukuthi ngesikhathi ethembisa ukuthi uzohambela bonke abantu baseNingizimu Afrika wayengadlali kodwa wayeqinisile ngalokhu, yingakho eqale eLimpopo, wadlulela eMpumalanga waya eFree State. Uthe uzoya nakwezinye izindawo ngoba ufuna ukulalela izinkinga zawo wonke umuntu waseNingizimu Afrika, ukuze akwazi ukuzixazulula. “Izinkinga ezidinga ukuxazululwa wuhulumeni wesifundazwe sizidlulisela kuye nezikazwelonke sizidlulisela kuhulumeni kazwelonke. Sizoqapha isimo ukuqinisekisa ukuthi izinkinga zabantu ziyaxazululwa ngoba kukhona amavolontiya ethu kuzo zonke izifundazwe kanjalo nabaholi bethu,” kusho uHlabisa. Uthe abantu bayakhala nangenkohlakalo eholela ekutheni bangazitholi izidingo, ikakhulukazi eHarrismith. UHlabisa uma ehambela izindawo ukhuluma nabantu abajwayelekile, kusukela kubafundi basemanyuvesi, abahwebi basemgwaqweni, osomabhizinisi nabaholi bomphakathi.