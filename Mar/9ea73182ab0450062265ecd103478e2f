BAZOKWABELANA ngebhonasi kaR102 million abasebenzi bakwaShoprite Group abazosebenza njengoba kuqhubeka iCoronavirus. Lesi simemezelo senziwe yisikhulu esiphezulu seShoprite Group, uMnuz Pieter Engelbrecht izolo. Uthe abasebenzi abazothola le bhonasi ezokhishwa kulesi sikhathi yilabo abasebenza ezitolo nabasabalalisa impahla. “Abasebenzi bethu basezitolo babalulekile emkhankasweni wokulwa neCoronavirus. Sizobabonga ngebhonasi kaR102 million abasezitolo nabasabalalisa impahla. Le bhonasi bazoyithola ngoLwesine oluzayo. Basiza abathengi abawu-29 million abangena ezitolo zethu,” kusho  u-Engelbrecht. Uthe bayabavikela abasebenzi ngokubalethela izibulala-magciwane nokuqinisekisa ukuthi izitolo zabo azigcwali ngokweqile, kulandelwa imithetho kahulumeni. U-Engelbrecht ucele abathengi ukuthi bangakhithizi ngokweqile ngoba kunokukudla okwanele ezitolo zabo ngakho amashalofu azohlala egcwele. “Izindawo zethu ezigcina impahla zigcwele, sicela abantu bangakhithizi ngokweqile. Izitolo zethu zizovulwa noma izwe selivaliwe izinsuku eziwu-21. Siyacela abathengi baqaphele ezokuphepha nenhlanzeko uma beyothenga ngoba nentengo yempahla esiyidayisayo ngeke ibize, amanani azohlala ephansi,” kusho u-Engelbrecht.