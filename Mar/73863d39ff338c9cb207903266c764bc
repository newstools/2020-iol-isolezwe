UNkk Motshekga uthe baxhumene nezinhlaka ezehlukene okubalwa nezinyunyana mayelana nalolu daba lwalesi sifo. Usho lokhu nje iGrayston Preparatory, eSandton ivaliwe ngezinsolo zokuthi omunye wothisha uke wahlangana nomunye wabantu kwabangu-10 abebese-Italy abathathu babo okutholakale ukuthi banalesi sifo. NaseHilton eMgungundlovu bekuvaliwe eCowan House Prep ngeledlule kanti kulindeleke ukuthi ivulwe namhlanje emuva kokuba abazali bezingane ezimbili ezifunda kulesi sikole behaqwe yilesi sifo. “Okwamanje asikho isidingo sokuthi sivale izikole. Uma kungaba nombhedukazwe walesi sifo izikole yizona ezingashayeka kakhulu ngoba zinabantu abaningi endaweni eyodwa. Umhlahlandlela ngalesi sifo sizowuthatha eMnyangweni wezeMpilo okuyiwo okhuluma uphinde ube nazo zonke izinsiza ngezinto ezithinta leli gciwane. Ngeke sithi akuvalwe izikole, sizozwa ngabo,” kusho uNkk Motshekga. Uthe abantu abaningi bafuna ukwazi ukuthi umnyango unazo yini izinhlelo zokulwa nalesi sifo. “Sithumele isekhula ezikoleni ngemigomo okumele ziyilandele ikakhulu ukugqugquzela ukuthi kuwashwe izandla ngensipho namanzi, abafundi bavale umlomo uma bekhwehlela, bangahlangani nomuntu ogulayo, bangawathinti amehlo, amakhala nezindlebe. Ukuphepha kwabafundi nothisha kubalulekile kuthina.” UNgqongqoshe wezeMpilo, uDkt Zweli Mkhize, uthe bayasebenzisana noMnyango wezeMfundo, wathi akukho lapho bethe akuvalwe khona izikole. “Awukho umyalelo esiwukhiphile wokuthi kuvalwe izikole.” ISadtu ikhale ngokuthi azikho izinhlelo ezikhona zokuthi kufundiswe abantu, othisha nabafundi ngokuthi kumele bazivikele kanjani kulesi sifo. Unobhala jikelele weSadtu, uMnuz Mugwena Maluleke, uthe bazoxoxa nomnyango ukwakha imigomo yokufundisa othisha nabafundi ngalesi sifo. “Le migomo kumele ifake ulwazi oluvela kwiWorld Health Organisation (WHO). Sigqugquzela nokuthi kuwashwe izandla ukuze abantu bazivikele kulesi sifo.” Umengameli weNatu, uMnuz Allen Thompson, uthe: “Asinalo ulwazi lokuthi ikuphi okumele sikusho kubazali uma bebuza. Sidinga ulwazi othisha abazolusebenzisa ukuphendula abazali. Sinxusa uNkk Motshekga ukuthi asazise ukuze sikwazi ukwazisa abazali.”