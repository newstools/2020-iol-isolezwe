UTitus owayengusayitsheni kwezamasosha, wabulawa ngoDisemba 2017, washaywa waze washona emzini wakhe. Ababulali bagwetshwe udilikajele neminyaka emithathu ngaphezulu ngecala lokuphazamisa umthetho. NgoDisemba odlule balahlwe amacala, kulandela ukuvela kobufakazi enkantolo, ukuthi ikhansela laqasha inkabi ukuba ibulale umyeni. Sebelahlwe ngamacala, uMagdelene wacela inkantolo ukuba ingasheshe imgwebe ngoba wayefuna ukulungiselela izingane zakhe ezimbili ezingamantombazane ukuze zibhekane nesimo sokuthi unina usezohlala ejele. Waveza nokuthi usanda kuthola ukuthi unesifo sofuba nonina unesifo somdlavuza. Ebufakazini obavela enkantolo kuthiwa wakuhlela ukubulala umyeni. Wamphuzisa okuzomlalisa, wabe eseshiya umnyango wangemuva emzini wabo uvulekile. Inkabi yaqonda ekameleni lomyeni wakhe, yafike yamgwaza yabe isimshaya ngesando waze washona. Isicelo sakhe sokuba angasheshi agwetshwe kuleli cala sichithwe umshushisi uChristenus van der Vijver. Wathi ukube wayazi ukuthi yini elungele izingane zakhe wayengeke abulale uyise. Ijaji uNolwazi Boqwana, uvumelene nomshushisi, wabe esebagweba.