UZOTHATHELA uMbuso izinyathelo zomthetho usihlalo we-IFP esiFundeni sasoThukela ngemva kokuhoxiswa kwecala abebhekene nalo yinkantolo izolo. INkantolo yeMantshi yaseMtshezi ihoxise icala lokudukisa ukusebenza kwengalo yomthethetho ebelibhekene noMnuz Mbuzeleni Mkhize. UMkhize waboshwa, inkantolo yamkhulula ngesexwayiso ngemuva kokuthi yena nabanye abantu abathathu babevule icala emaphoyiseni ngemva kokulalelwa unyendle badutshulwa. Babesendleleni bebuya emcimbini wokuyobonga amalungu eNkatha ngemva kokhetho eSahlumbe ngoSepthemba 15 nyakenye. UMkhize uthi walalelwa unyendle ngabantu abavulela ngoyaba lwezinhlamvu ze-AK47 bebhekise emotweni ayehamba ngayo, kwangena inhlamvu eyodwa. Waya kovula icala emaphoyiseni, ladluliselwa ophikweni oluphenya amacala athinta ipolitiki eKZN. Uthi ekuhambeni kwesikhathi babona ngamasamanisi ayebabizela enkantolo, amaphoyisa abatshela ukuthi ngemva kokuthi umshushisi efunde idokodo, uthe akuboshwe yena navula nabo icala. “Isithunzi sami sidicileleke phansi. Besilokhu sivela enkantolo lihlehle icala futhi asikaze sibuzwe ukuthi siyalivuma noma siyaliphika kwaze kwaba liyahoxiswa. Ngizoke ngithole iseluleko sezomthetho ngenhloso yokuthi kwenziwe ubulungiswa,” kusho uMkhize. Uthe uzizwa engaphephile ngoba abahlaseli bakhe basagcwele amathafa. “Saboshelwa into engekho siboshwa ngabantu okumele ngabe bathola abahlaseli bami. Kwathiwa yithina ebesidubula imoto, sayovula icala elingamanga senza sengathi besihlaselwa. Sifuna kwenzeke ubulungiswa futhi kuphele ukuxhashazwa kwezinsiza zikahulumeni zisetshenziselwa ukulwa izimpi zepolitiki,” kusho uMkhize. 