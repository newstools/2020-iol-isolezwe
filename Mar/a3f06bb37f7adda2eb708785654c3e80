Isitatimende esithunyelwe kwabezindaba nguMnuz Ross Volk, isikhulu esiphezulu seMSC Cruises (esesithombeni) South Africa, sithe banqume ukumisa isizini yakuleli obekumele iphothulwe ngenyanga ezayo. Uthe umkhumbi wokugcina osuke kuleli ngoMsombuluko, uzobuyela ngoLwesihlanu. Bayazi ukuthi isinqumo sinzima kanjani kuwo wonke umuntu kodwa bekumele balalele umyalelo kaMengameli Cyril Ramaphosa. “Nathi sibone kufanele sisabele emizameni yokunqanda ubhubhane. Akukho ebesingakwenza ngaphandle kokunqamula isizini. Sikubeka eqhulwini ukuphepha kwabasebenzi bethu nemindeni yabo namakhasimende ethu.” Ukunxephezela amakhasimende abo, azonikezwa ivawusha obekumele ayithole kule sizini azoyisebenzisa ngesizini elandelayo ka-2020/21. Mayelana nezinye izindleko okungenzeka ukuthi amakhasimende abesengene kuzo njengokuthenga amathikithi amabhanoyi. Kuyomele amakhasimende axhumane nemishwalense yawo yezokuvakasha nezinkampani abekise kuzo. Bakhipha lesi sitatimende nje bese kuvele kunemibuzo ngokusuka komkhumbi ngoMsombuluko echwebeni laseThekwini, ulibhekise eMozambique. Amanye amakhasimende abesebhale ezinkundleni zokuxhumana ekhala ngokuthi abakwaMSC abawulaleli umyalelo kaRamaphosa futhi abanandaba namakhasimende abo. Isolezwe lithole ukuthi ngisho abasebenzi baseMSC bebethukile ngalesi senzo. Kuthiwa ngesikhathi bezwa isimemezelo sikaRamaphosa bebecabanga ukuthi akukho makhasimende azoqhubeka nalolu hambo oluya eMozambique. Ngokujwayelekile umkhumbi uhamba izinsuku eziyisihlanu, ume esiqhingini ePortuguese Island nasePomene ukuze izivakashi zitetemuke nakhona. Ngesikhathi sokuloba bekungakacaci ukuthi kusazotetemukwa yini kulezi ziqhingi kodwa abasebenzi batsheliwe ukuthi isiyavalwa isizini. Ngokwesitaimende sikaVolk ezinye izivakashi ebezizogibela kulesi sikhathi esisele, kuzoxhunyanwa nazo ngeminye imininingwane.