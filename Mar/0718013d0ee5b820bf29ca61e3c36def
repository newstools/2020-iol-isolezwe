NGEKE basale ngaphandle abantu ohlelweni lwe-IFP ne-ANC lokuzama ukukhumelana umlotha, okunomlando ongemuhle phakathi kwawo. Izindaba zohlelo lokubuyisana kwe-IFP ne-ANC zimenyezelwe ngesonto eledlule kodwa kwangaba nokwenaba kwabanye ngokuthi luzosingathwa kanjani uhlelo. Umlando uyakuveza ukuthi kwaba nezimpi, kwachitheka igazi, ikakhulukazi KwaZulu-Natal. Ngasohlangothini lwe-IFP uhlelo lokubuyisana luholwa wuMntwana uMangosuthu Buthelezi ohola i-IFP ePhalamende, osanda kubeka phansi izintambo kwesokwengamela iqembu. UShenge useke wahlangana noMengameli we-ANC uMnuz Cyril Ramaphosa, babhunga ngalolu daba. Okhulumela i-IFP, uMnuz Mkhuleko Hlengwa, uthe kuyiqiniso ukuthi bamatasa nalolu daba kodwa abafuni ukwanda kakhulu ngalo esidlangaleni. “Izinhlaka zeqembu lethu zizoba yingxenye yodaba, ngeshwa akuyona into esilungele ukuphumela emphakathini le, isadingidwa esithe. Yingxoxo eqale ezinyangeni ezingu-18 ezedlule le. Sifisa ukugcizelela ukuthi lokhu akusho ukuthi sesizohlangana sibe yinto eyodwa ne-ANC,’’ kusho uHlengwa Uthe izingxoxo azihlangene nezindaba zokubusa omasipala njengoba abantu babuye basole kanjalo. Uthe bazomemezela kahle uma isikhathi sesifikile ukuthi bafike kuphi nezingxoxo ngoba zisezingeni eliphezulu manje. Okhulumela i-ANC KwaZulu-Natal, uMnuz Ricardo Mthembu uthe udaba lokubuyisana lusemqoka kakhulu ngoba kuyaziwa ukuthi kwaba khona ukuhuzulana kakhulu phakathi kwamaqembu womabili. “Siyazi ukuthi kwachitheka igazi, kwashona abantu. Ngeke nathi siyithathe ngamawala le ndaba ngoba asifuni ukuthunuka abantu. Wudaba esilusingethe kahle nje ngethemba lokuthi sizophumelela, sibuyisane ngoba simele abantu abamnyama sonke,’’ kusho uMthembu