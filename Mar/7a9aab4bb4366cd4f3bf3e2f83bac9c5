ILAHLWE amacala amathathu ebibhekene nawo indoda esolwa ngokudubula ibulale isitshudeni saseMangosuthu University of Technology (MUT) uNksz Zolile Khumalo ngoMeyi 1, 2018. Inkantolo enkulu yaseThekwini ngoLwesithathu ilahle uThabani Mzolo (26) ngecala lokubulala, elokutholakala nesibhamu i9mm nezinhlamvu okungekhona emthethweni. Uwaphike wonke kwaze kwayisekugcineni. NgoLwesibili ngesikhathi uJaji Nompumelelo Radebe lifunda ubufakazi obuqukethwe uMbuso bukaNosipho Bhengu, obuveze ukuthi uZolile wabulawa ekhala. Izolo ijaji liqhubeke nokufunda izethulo ezandulela ukukhishwa kwesigwebo. Ubufakazi bukaNosipho nobukamngani kaMzolo, uSmiso bakhe isithombe sokuthi kwenzakani ngobusuku okwafa ngalo uZolile. Ebufakazini bukaNosipho, kuthiwa ummangalelwa wayengafuni muntu wesilisa osondelana noZolile ngaphandle kwakhe. Uthe uthando lukaZolile noMzolo lwalungaseluhle futhi lwaphela ezinsukwini ezimbili, ezandulela usuku abulawa ngalo. Ngelanga lesigameko ngo-10.15 ebusuku uthi wayefunda noZolile endlini, kwangena uMzolo ehamba nomngani wakhe, uSmiso, wakhiya umnyango. Wadonsa isihlalo wahlala phansi, wahosha isibhamu esikhwameni afika esiphethe, wasibeka ethangeni lakwesokudla. Kuthiwa uMzolo waqala wabuza uZolile ukuthi kungani emthatha kancane, emjwayeza kabi nabafana asebemthatha kancane bemgibela ekhanda. Ngaleso sikhathi kuthiwa uZolile wayekhala, exolisa ebuza ukuthi wenzeni. Kuthiwa uMzolo wayalela uZolile ukuthi ame ngezinyawo, wamtshela ukuthi: “Namhlanje ngizoqeda ngawe. Ngikhathele wuwena ungenza isilima.” IJaji uRadebe liqhubeke lafunda ubufakazi bukaSmiso ukuthi wazama ukuvimba ummangalelwa ekutheni adubule kodwa wamhlehlisa. USmiso watshela inkantolo ukuthi uMzolo wabuza uZolile ngaphambi kokumdubula, ukuthi kungani emphendula inhlekisa kwabanye abafana. Kulindeleke ukuthi iJaji likhiphe usuku okuzogwetshwa ngalo ngoLwesine. NgoLwesithathu ntambama bekusaqhubeka ukulalelwa kwezinkulumo mpikiswano ezandulela isigwebo seJaji. 