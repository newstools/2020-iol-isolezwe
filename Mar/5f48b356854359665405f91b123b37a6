UMNYANGO wezeMpilo kuleli usuthole abanye abantu abayisithupha abatheleleke nge-Coronavirus (Covid-19). Lokhu kubeke isibalo sabanaleli gciwane kuleli ku-13 namhlanje  ekuseni. Abathole leli gciwane baseGauteng, KwaZulu-Natal noyedwa waseWestern Cape. EGauteng kubalwa owesifazane owayehambe nabakuleli beye e-Italy babuya ngoMashi 1. Abanye yizithandani ebezivakashele eGermany zabuya ngoMashi 9 kuleli. Owesine ngowesiisa oneminyaka ewu-57 obevakashele e-Austria nase-Italy naye wabuya kuleli ngoMashi 9. Kusolwa ukuthi babuye naleli gciwane kulawa mazwe ase-Europe. KwaZulu-Natal, ngaphezu kwabayisithupha ebesekubikiwe ngabo, sekuvele omunye okungowesilisa oneminyaka ewu-40 obevakashele ePortugal wabuya kuleli ngoMashi 7. EWestern Cape uyedwa okusaqinisekisiwe ukuthi uneCovid-19; owesilisa oneminyaka ewu-36 obevakashele amazwe ase-Europe okubalwa kuwo iGermany, Austria, Switzerland neTurkey. Ubuye kuleli ngoMashi 9. “Bonke abanaleli gciwane sebazisiwe ngabadinga ukukwenza. Labo asebeqalile ukukhombisa izimpawu zokugula sebenikeziwe imithi. Abanye babo basezibhedlela kanti labo abangangakaguli bazivalele emekhaya. Sesiqalile ukuthungatha abantu okungenzeka ukuthi bathintene nalaba,” kusho uNgqongqoshe wezeMpilo kuzwelonke  uDkt Zweli Mkhize esitatimendeni. UMkhize uphinde waveza ukuthi bawu-3 642 abantu asebehlolelwe iCovid-19 kuleli. Uthe eminye imininingwano bazoyikhipha ngokuhamba kosuku. There are already many dangerous myths and misunderstandings about the Coronavirus/COVID-19. We would like to assist by sharing a short video where we explain some basic guidelines. @HealthZA @ndlovucaregroup @WHO #coronavirus pic.twitter.com/NRlng90hNS