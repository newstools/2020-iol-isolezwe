KUBE yinjabulo emphakathini waseMkhumbane, eCato Manor, kuvulwa ngokusemthethweni indawo yobuchwepheshe besimanje ngoLwesithathu. Le ndawo ebizwa nge-Innovation Co-Lab, okuthiwa ingeyokuqala yalolu hlobo KwaZulu-Natal, kuMasipala weTheku izolekelela intsha ngokuyifundisa ngobuchwepheshe. Le ndawo ivulwa nje, kusukela izolo kuze kube wuMgqibelo kune-Innovation Festival e-Entrepreneurial Support Centre eCato Manor. Le festiveli izolekelela osomabhizinisi, abacwaningi, yintsha, abaqhamuka eminyangweni kahulumeni nabasungula izinto ezintsha ngolwazi bakhonjiswe nobuchwepheshe obusha. Le festiveli izonika ithuba abazoyihambela lokufunda nge-4th Industrial Revolution nezinto ezithinta yona okubalwa i-coding, 3D laser design, robotics, drones nokunye. UMnuz Mfanah Qwabe wophiko lwezokuThuthukiswa koMnotho kuMasipala weTheku, uthe lobu buchwepheshe buzolekelela kwi-4th Industrial Revolution futhi buzovulela abantu abasha amathuba okuveza amakhono abo buphinde badale amathuba omsebenzi. “Sicabangile ukuthi izinto ezikanje asike sizilethe emalokishini, khona nabantu bezozibona, kungabi wukuthi bayezwa ngazo kuphela, sizobhekela izikole manje ukuze sikwazi ukuvala igebe,” kusho uQwabe. UNksz Kholiwe Makholiso oyisikhulu esiphezulu enkampanini iSoftware AG, uthe bafisa umphakathi ukwazi ukuthola ubuchwepheshe ngoba esikhathini esedlule ubuchwepheshe obunje bebukude ebantwini bengabutholi kalula. “Sifuna ukunika abantu abasha nabesifazane ithuba lokwazi ukuthola ulwazi ngalobu buchwepheshe,” kusho uNksz Makholiso. UMnuz Thulani Nzama, oyinhloko yakwaBusiness Support Toursm & Marketing kuMasipala weTheku uthe: “Isifiso sethu singumasipala wukusebenzisana nama-ward ethu sivule noma izindawo ezingu-10 ngaphansi kuMasipala weTheku kunyaka ka-2020/2021, ezizofundisa ngobuchwepheshe obufana nalobu ngoba ikusasa lentsha lilele kubo.” Siyathemba lobu buchwepheshe buzovikelela ngoba kuyigugu kithi sonke eThekwini. USolwazi Deresh Ramjugernath ongusihlalo webhodi le-Innovate Durban aphinde abe yisekela lephini likashansela e-University of KwaZulu-Natal ukuqinisekisile ukuthi amathuba omsebenzi azokwakheka ngalobu buchwepheshe obusha. Uphinde wakuqinisekisa ukuthi beyinyuvesi bazoqhubeka nezinhlelo zokufunda nokufundisa, khona bezokwazi ukuphumelelisa izitshudeni ezifundweni zazo kepha lokho kudinga indawo ethule futhi nephephile, bayathemba ukuthi kuzoba khona ukuzinza enyuvesi manje. UNkk Aurelia Albert, ongumphathi we-Innovate Durban, uthe bayasiza baphinde beseke imibono emisha ethuthukisa umnotho waseThekwini.