Lokhu kuvele izolo eNkantolo eNkulu yaseThekwini ecaleni lokubulawa kwesitshudeni, uZolile Khumalo (21). Kusolwa owayeyisoka lakhe, abase behlukene naye, uMnuz Thabani Mzolo (26) okuthiwa wamdubula ekhanda nasesifubeni, waze wamgxoba ikhanda eselele phansi ngoba emsola ngokuthi useqomile. UMzolo, ubhekene namacala amathathu, elokubulala elokutholakala nesibhamu esiyi-9mm nezinhlamvu okungekho emthethweni. Isibhamu sasicishwe inobholo yaso. Uwaphika wonke amacala athweswe wona uMzolo njengoba ethi uZolile wazidubula yena ngesikhathi ezama ukumphuca isibhamu. Ukufa kukaZolile ekhala, kuqukethwe ebufakazini boMbuso, obethulwa yisitshudeni uNosipho Bhengu, obufundwe yiJaji uNompumelelo Radebe. Ijaji liqhubeke nokufunda izethulo ezandulela ukukhishwa kwesigwebo. Ubufakazi bukaNosipho nobukamngani kaMzolo, uSmiso bakhe isithombe sokuthi kwenzakani ngobusuku okwafa ngalo uZolile. Ebufakazini bukaNosipho, kuthiwa ummangalelwa wayengafuni muntu wesilisa osondelana noZolile ngaphandle kwakhe. Uthe uthando lukaZolile noMzolo lwalungaseluhle futhi lwaphela ezinsukwini ezimbili, ezandulela usuku abulawa ngalo. Ngelanga lesigameko ngo-10.15 ebusuku uthi wayefunda noZolile endlini, kwangena uMzolo ehamba nomngani wakhe, uSmiso, wakhiya umnyango. Wadonsa isihlalo wahlala phansi, wahosha isibhamu esikhwameni afika esiphethe, wasibeka ethangeni lakwesokudla. Kuthiwa uMzolo waqala wabuza uZolile ukuthi kungani emthatha kancane, emjwayeza kabi nabafana asebemthatha kancane bemgibela ekhanda. Ngaleso sikhathi kuthiwa uZolile wayekhala, exolisa ebuza ukuthi wenzeni. Kuthiwa uMzolo wayalela uZolile ukuthi ame ngezinyawo, wamtshela ukuthi: “Namhlanje ngizoqeda ngawe. Ngikhathele wuwena ungenza isilima.” IJaji uRadebe liqhubeke lafunda ubufakazi bukaSmiso ukuthi wazama ukuvimba ummangalelwa ekutheni adubule kodwa wamhlehlisa. USmiso watshela inkantolo ukuthi uMzolo wabuza uZolile ngaphambi kokumdubula, ukuthi kungani emphendula inhlekisa kwabanye abafana. “Ngingakubekezelela ukuboshwa negazi lakho ezandleni zami, kunale nto ongenza yona,” amazwi ashiwo wuSmiso athi aphuma kummangalelwa. Wabe esecisha imiyalezo ocingweni, wafisela umufi impilo enhle, wazenza umuntu ovalelisayo wabe esekhokha isibhamu inhlamvu yawa. Kuthiwa uMzolo watshela uZolile ukuthi akatshele abafana bakhe ukuthi uyakwazi ukusebenzisa iminwe yakhe kanje (enza uphawu lomuntu odubulayo). Wabe eseyalela uZolile ukuthi akeze kuyena azomqabula okukugcina, ngesikhathi esondela kwaba nesiphithiphithi endlini, wamdubula. Ngenkathi eselele phansi umufi, kuthiwa uMzolo wamphakamisa ikhanda, waphinda wamdubula wamshiya elele ebheke phansi ngobuso egazini. Kuthiwa wayalela uSmiso ukuthi ayobiza onogada khona bezobiza amaphoyisa yena ngesikhathi ethinta abantu abehlukene, ebatshela ukuthi usebulele uZolile. Namhlanje kulindeleke ukuthi ijaji liphothule izethulo ezandulela ukukhishwa kwesinqumo.