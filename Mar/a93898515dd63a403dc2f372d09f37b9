UZikalala ufuna kumiswe emsebenzini amaphoyisa athintekayo futhi kuvulelwe amacala nabantu abasabisa amalungu omphakathi. Ukusho lokhu ngemuva komhlangano abe nawo namalungu omphakathi waseJozini naKwaMhlabuyalingana ngoMsombuluko kulandela imibhikisho enodlame kuleziya zindawo ngesonto eledlule. Igcine imisiwe imibhikisho isimo sabuyela kwesijwayelekile. Abantu bavale thanqa idolobha eJozini ngemuva kokuzibambela mathupha obesolwa ngokweba izimoto otitinywe kanzima wabe esecula etshela umphakathi ukuthi usebenzisana namaphoyisa kulo mshikashika. Kuthiwa umphakathi ube usuvuka inj’ ebomvu wavala thanqa imigwaqo ngamatshe, amathayi avuthayo nemfucuza kadoti befuna kuboshwe amaphoyisa asolwayo. UZikalala ufuna kuqalwe uphenyo ngokushesha ngamaphoyisa athintekayo okumele ngabe avikela izakhamuzi kodwa enza okuphambene noMthethosisekelo nesifungo asenza engena embuthweni wamaphoyisa. “Ngiyalele ubuholi bamaphoyisa ukuthi buthathele izinyathelo amaphoyisa okusolakala ukuthi ayathinteka kulobu bugebengu obuhleliwe. Sifuna kuphenywe kujulwe bese kuthathelwa izinyathelo zomthetho abathintekayo. Uma kunesidingo anikwe ikhefu emsebenzini,’ kusho uZikalala. UZikalala uthe uzokhuluma noNgqongqoshe wamaPhoyisa kuzwelonke ngokuhlaluke emhlanganweni wakhe nomphakathi bese ethinta uhulumeni kazwelonke ngenhloso yokuvuselela izingxoxo nohulumeni waseMozambique ukuze kubuyiselwe kuleli izimoto ezebiwe.