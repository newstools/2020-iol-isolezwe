Uma uhamba emigwaqweni eminingi yeTheku, ukhangwa yiphunga elibi njengoba kugcwele imfucuza. UMnuz Issar Mohamed waseSomalia onesitolo emgwaqweni uBeatrice, uthe sekuphele cishe isonto udoti ungathathiwe eduze nesitolo sakhe nosekuholele ekutheni kube nephunga elibi eliqhamuka emgwaqweni. “Asazi ukuthi kwenzekani kodwa udoti awuqoqiwe njengoba uvamise ukuthathwa yizisebenzi zikamasipala. Nawe uyazibonela imigqomo igcwele omunye udoti usuchithekela phansi,” kusho uMahomed. UNksz Sizakele Mntanje odayisa emgwaqweni uDkt Yusuf Daddo, uthe banovalo lokuthi bangase bangenwe yizifo njengoba udoti ungathathiwe. “Akuphephile ukugcwala kwemfucuza emigwaqweni ngoba singazithola sesigula kanti leli phunga elibi silihogela nsukuzonke njengoba udoti unyamfuka,’’ kusho uNksz Mntanje. Ithimba leSolezwe izolo lihambele emigwaqweni eyahlukene eThekwini lafike lathola ukuthi eminingi igcwele udoti. Umgwaqo ongcole kakhulu uDkt Yusuf Dadoo nasemakethe edumile. Emalokishini okubalwa kuwo iHammarsdale, Mlaza naKwaMashu, udoti uthathwe sekudlule isikhathi ojwayele ukuqoqwa ngawo. EHammarsdale emgwaqweni uMpanza, udoti khona uze wasaphazwa yizinja emgwaqweni ngenxa yokungathwathwa ngesikhathi. Ikhansela le-IFP eMkhandlwini weTheku, uMnuz Mdu Nkosi, lithe lizwe kuthiwa abasebenzi bakwaDSW batelekile bafuna ukusetshenziswa amahora engeziwe okwenza udoti ungaqoqwa. ‘’Kuze kube ubuholi be-ANC bulusukumela ngendlela udaba lwenkinga yokuqoqwa kukadoti eThekwini izinkinga ngeke ziphele, okubuhlungu ukungaqoqwa kukadoti kuphazamisa amabhizinisi,” kusho uNkosi. Uthe njalo ngonyaka abasebenzi bakwaDSW bayateleka. Okhulumela uMkhandlu weTheku, uMnuz Msawakhe Mayisela, uthe kukhona ukuphazamiseka okukhona mayelana nokuqoqwa kukadoti eThekwini ngenxa yokuhudula izinyawo okukhona. Uthe lokhu kudalwa yizindaba zangaphakathi zokusebenza emkhandlwini. “Umasipala usebenza ubusuku nemini ukuzama ukulungisa isimo futhi uyakholwa ukuthi inkinga izoxazululwa khona maduze. Sihlela ukuthi izakhamizi zichithe udoti ezindaweni ozobe wabelwe zona, umphakathi uzokwaziswa ukuthi yiziphi lezo zindawo. Umkhandlu ufisa ukuxolisa ngokuphazamiseka okukhona,” kusho uMayisela. Uthe iMeya, uMnuz Mxolisi Kaunda, ihlangane nezinyunyana izolo ngenhloso yokuthola isisombululo.