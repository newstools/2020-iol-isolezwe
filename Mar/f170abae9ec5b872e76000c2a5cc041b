UNCELE embeleni egwansile yabaholi be-ANC abaphezulu uMnuz Sizwesenkosi Reginald Ngcobo (45) ophakanyiselwe esikhundleni sikasihlalo wesiFunda iLower South Coast. UNgcobo ucelwe ngamagatsha kaKhongolose ukuba alungele ukhetho uma sekuhlala ingqungquthela yesifunda futhi naye uyawemukela umyalelo wenhlangano. I-ANC KwaZulu-Natal imatasa ilungiselela ukuhlalisa izingqungquthela zezifunda ezehlukene ukuze kufike ukhetho lohulumeni basekhaya izinhlaka zayo zimi ngomumo. Umbango wezikhundla usuvele uqalile ushisa phansi ezifundeni ezizokhetha. Isolezwe ngeSonto libe nengxoxo ekhethekile noNgcobo ngodaba lokuphakanyiswa kwakhe. Uyindoda yomuzi wenguyise wezingane eziyisithupha futhi uganiwe, uveze nokuthi wonke umndeni wakhe uyi-ANC. UNgcobo njengamanje uyiMeya kuMasipala wesiFunda Ugu kanti ubephethe isikhundla esifanayo kuMasipala uMzumbe. Ugcizelele ukuthi abantu abazikhethi kwi-ANC kodwa kukhuluma amalungu, yingakho naye elalele isicelo sawo ukuthi ayambona ukuthi usekulungele ukuhola. Uthe ayikho enye indlela bese kufanele aphakamise isandla avume ukuthunywa. UNgcobo selokhu waba khona usebenzela i-ANC, akawazi omunye umsebenzi, uke wathi xinti kancane enkampanini thizeni eThekwini. Ngaphandle kwalokho uphansi phezulu nemisebenzi yepolitiki. Nakhona kule nkampani wabuyiswa yikho ukuthi kwakungavumi ashiye umsebenzi wokwakha i-ANC engawuqedile ngakubo. Uzalelwe eMehlomnyama, eMzumbe kanti uke wahlala eGcabhane nokuyilapho aqala khona ukuvuleka amehlo ngepolitiki. Uthi indaba ye-ANC wayizwa wayithanda eyixoxelwa wuyise ngezikhathi ezinzima zomzabalazo wenkululeko. Uqale ukungena esikhundleni sobuholi kwi-ANCYL, lapho akhethwa khona ukuba wusihlalo ngo-1996. Emuva kwalokho ukhethwe ukuba yiphini likanobhala we-ANCYL esifundeni. Ungene esigungwini se-ANC esifundeni wasebenza khona isikhathi eside kanti uke waba yikhansela kuMasipala uMzumbe. Uke waqhoqhobala nesikhundla sikasomlomo kumasipala ofanayo, usebenze kakhulu eduze kukaMnuz Bheki Cele osenguNgqongqoshe wamaPhoyisa kuzwelonke. Uke wasebenza kakhulu noNkk Peggy Nkonyeni osenguNgqongqoshe wezokuHlaliswa kwaBantu KwaZulu-Natal. Ukusebenza nalaba baholi uthi kumfundise lukhulu njengoba wayesondelene nabo esebenza emahhovisi abo. UNgcobo uthe kumanje uthandazela ukuthi i-ANC, eLower South Coast ingaqhathwa yindaba yezikhundla kodwa ibumbane nangemuva kwengqungquthela. Uveze nokuthi kufanele ikhethe abaholi abayiqonda kahle inhlangano nezimiso zayo konke nemigomo. “Uma kukhona abakhethiwe akufanele bathi bazojezisa abanye kodwa kufanele bahlonishwe abakhethiwe. Le ndaba yobuqembuqembu kufanele iphele. Kufanele igcizelelwe indaba yokuziphatha kwamalungu e-ANC,’’ kuchaza uNgcobo. Uthe kufanele bonke abantu bahloniphe imigomo nenqubo ye-ANC kukho konke abakwenzayo futhi bahlalelwe wumthwalo wokuthi baqinisekise ukuthi i-ANC iyabuyela emandleni iphathe omasipala emuva kokhetho lohulumeni basekhaya, okulindeleke ukuba lube ngonyaka ozayo. Uthe basebenza kanzima ukuhlwitha omasipala kwelinye iqembu elalikhonya endaweni.