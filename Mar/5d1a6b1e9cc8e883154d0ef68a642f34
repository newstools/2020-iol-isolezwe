Lezi zibhamu zitholwe ngesikhathi amaphoyisa aseKombe enomkhankaso ngoLwesibili. Okhulumela amaphoyisa KwaZulu-Natal, uColonel Thembeka Mbele, uthe inhloso yalo mkhankaso bekunguqeda izibhamu ezingekho emthethweni kuboshwe nabasolwa abekade befunwa ngamaphoyisa. Uthe ngesikhathi amaphoyisa esematasa nomkhankaso athole ulwazi ngowesifazane obenezibhamu. Utholwe nezibhamu ezincane ezimbili ne-AK47. Uphinde watholwa nezinhlamvu ezehlukene ezingu-52. Lo wesifazane ube eseboshwa wabekwa icala lokutholwa nezibhamu ezingenazo izincwadi. Uvele izolo enkantolo yaseKombe. “Komunye umkhankaso, ngoLwesibili ebusuku ehostela KwaMashu, abophiko lwamaphoyisa ezinja abophe indoda eneminyaka engu-54 etholakale nesibhamu esingekho emthethweni nezinhlamvu,” kusho uColonel Mbele. Uthe ngesikhathi amaphoyisa enza uphenyo lwawo lapho kuhlala khona le ndoda, athole isibhamu i-9mm nezinhlamvu ezintathu. Le ndoda ibe isiboshwa kanti ivele izolo eNkantolo yeMantshi eNtuzuma.