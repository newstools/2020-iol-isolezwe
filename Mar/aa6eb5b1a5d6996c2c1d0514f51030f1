Isehlakalo esenzeke ngoMashi 13 sishiye imindeni ewu-13 ingenamakhaya. UNksz Nonsikelelo Msomi, ikhansela leDA kule ward, uthe abantu bakwaNogxaza abakaze baziswe ngohlelo lokudilizelwa izindlu okwenza bazibuze ukuthi babefakelelwani ugesi namanzi nguMasipala weTheku uma ezophinda abahlukumeze kanje? Uthe babacebise ngokuthi bame ukuvusa izindlu ezidiliziwe kuze kube kuphela icala. “Akusiyona indlela yokuphila le. Sizimisele ukulwa ngazo zonke izindlela ukuthi abantu bathole imizi yabo. Kunomama abadala kulo mphakathi esingeke sithule sibone behlukunyezwa kanje.” Omunye wababhidlizelwe, uNksz Nokubonga Sigwaza, uthe abuzange bube khona ubulingiswa odabeni lwabo. “Ugesi namanzi ebesikusebenzisa safakelwa yiwo uMasipala weTheku kodwa manje usibhidlizele izindlu sengathi kade engazi ukuthi ukhona umphakathi ohlala kule ndawo. Okubuhlungu kakhulu wukuthi abanye bethu babhidlizelwa amakhaya bengekho besemisebenzini babona sebebuya ntambama ukuthi awasekho amakhaya abo.” UNkk Nelly Sithole, ilungu lomphakathi, uthe baze bashaywa ngonogoada ababehamba nezisebenzi zikamasipala ngesikhathi bebhidlizelwa izindlu. “Silimele kakhulu ngoba manje asinamakhaya sihamba sicupha komakhelwane, safelwa nayimpahla yasendlini.” Esinye isakhamuzi, uMnuz Bongumusa Hlongwana, uthe babona ngomasipala ehamba nonogada befika bezodiliza. Bathi uma ebuza ukuthi kwenzekani bezwa ngezinhlamvu zenjoloba.Akazi babedutshulelwani ngoba babengalwi. “Kwakhansela esalivotela alikaze lafika lazobheka isimo sala, kuze kube manje. Kukhona abantu besifazane abadala ababhidlizelwe izindlu abangazi nokuthi bazokwenza njani kusukela manje njengoba bengesenawo amakhaya.” Okhulumela umasipala weTheku, uMnuz Msawakhe Mayisela, uthe: “Lolu duba lusenkantolo ngakho asikwazi ukuphawula.” 