Isolezwe lithole ukuthi abokufika basebenza ngendlela ejwayelekile futhi abawasabi namaphoyisa. Abokufika bebezisebenzela ngendlela ejwayelekile ngoba nabantu bakuleli bebeqhubeka nokuthenga njengazo zonke izinsuku. Umnikazi we-Africa Good Discount Shop eseStop 8 eNanda utshele Isolezwe ukuthi bayasebenza ngoba abantu badinga izinkwa neminye imikhiqizo. Bekudayiswa nogwayi yize kuthiwe awungadayiswa ngoba izwe livaliwe. Abahola impesheni nabo bebedayiselwa ama-hot dog no-breyani. Abama-tuckshop abangabakuleli bathe amaphoyisa abayalela ukuthi basheshe bavale bona kodwa abokufika bayayekwa basebenze. UMnuz Nhlakanipho Ngema, ongumnikazi wesitolo Ezase Stop 8 Tuckshop, uthe bayawulandela umthetho kahulumeni ngoba bavula ngesikhathi esifanele bavale uma amaphoyisa ebacela ukuthi bavale ngabo-4 ntambama. Kwamanye amalokishi okubalwa uKwaMashu, Lindelani nezinye izindawo abantu bakhale ngokuthi izipaza ngezabokufika ngakho uma kuthiwa azivalwe kusho ukuthi bazophoqeleka ukuthutheleka emadolobheni. UMnuz Nathi Oliphant, obhekelele ezokuxhumana eMnyangeni wezokuThuthukiswa koMnotho, ezokuVakasha neMvelo KwaZulu-Natal, ugqugquzele abantu ukuthi babike abaphula umthetho ngoba likhona ithimba labo eliphenya abaphula umthetho wokudayisa. Izikhalo uthe zingathunyelwa nge-email kuConsumer.Complaints@kznedtea.gov.za Bangazithumela kuWhatsapp 082 458 0706 noma ku-082 374 6660.