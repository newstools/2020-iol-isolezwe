UMnuz Vusumuzi Emmanuel Dlamini (52), obesebenza eMnyangweni wezeMisebenzi yoMphakathi, kuthiwa wanyamalala ngoFebhuwari 23 eseyitholile imali yokwesula emsebenzini. Isolezwe lithole ngomthombo osondelene nalolu daba ukuthi abanye bafuna kuphenywe unina wezingane, uNksz Mbali Shabalala, obengumasihlalisane ngokunyamalala kwakhe. Kuthiwa ngesikhathi enyamalala unina wezingane ubesephindele kubo. Uninalume kaVusumuzi, uMnuz Dumisani Dlamini, uthe bakhathazekile ngokunyamalala komshana wakhe. Uthe abanandaba nemali abeyitholile kodwa bafuna ithambo lakhe. UDlamini uthe sebebheke ezibhedlela nasemakhazeni kodwa awukho umkhondo. Yize ethe akayazi imali ephumele umshana wakhe, uthe bekungeyempesheni. Uthe bezwe ngonina wezingane ngoba sebeqala imizamo yokumfuna ukuthi ubeseyitholile imali. “Ngokusho kukamasihlalisane wakhe uthe ayikho ingxabano ebiphakathi kwabo. Ngokuqhubeka kokuchaza kwakhe kuvela ukuthi uVusumuzi wabaxosha yena nezingane ngaphambi kokunyamalala, wabaqashela imoto ukuba babuyele kubo nezingane,” kuchaza uDlamini. “Usitshele ukuthi wamupha uR20 000 ngaphambi kokunyamalala. Siyile emsebenzini baqinisekisa ukuthi wesula wayithola nemali esingasibuzanga isamba sayo ngoba kuzoba ngathi sifuna yona,” kuqhuba uDlamini. Uthe uVusumuzi wayesanda kumthumelela umyalezo ethi umkhumbule. Okwenza badideke wukuthi ziningi izinkulumo ngoba naye umasihlalisane ubatshela ukuthi ubesethandana nowesifazane wokufika. Kuthiwa unina wezingane uye yedwa enyangeni athe imtshele ukuthi uVusumuzi useNewcastle. Ngokusho kukaDlamini bebesalinde unina wezingane ukuthi abaphindise enyangeni aya kuyo ukuze nabo bazizwele. Kuthiwa uVusumuzi ubenezingane ezimbili abehlala nazo nonina wazo. UNksz Shabalala uthe uVusumusi wamgcina ngoMsombuluko (Febhuwari 17), wanyamalala ngoLwesithathu (Febhuwari 19). Uthe wathi abaphindele kubo ngoba usafuna ukuyobona unina eThekwini. “Ngamshayela ucingo ngoLwesithathu (Febhuwari 19) wangalubamba. Ngacela udadewethu angiphelezele siyombheka endlini yakhe. Safika kungakhiyiwe kodwa engekho. Kuthe uma kushona ilanga engabuyi, ngakhiya sahamba,” kuchaza uNksz Shabalala. Uthe akazi yimalini ayeyitholile kodwa wamfakela uR20 000 kwi-akhawunti yakhe wathi usathole imali yamalivu emsebenzini. UNksz Shabalala uvumile ukuthi ubemsola ngokuthandana nowokufika, athe naye wamfonela ezama ukulandela umkhondo wangathola lutho. Uthe akufani noyise wezingane zakhe ukunyamalala ngoba uzikhonze kakhulu izingane. Okhulumela amaphoyisa KwaZulu-Natal, uCaptain Nqobile Gwala, uthe namanje akukho mkhondo ngokunyamalala kukaVusumuzi. Unxuse ongaba nolwazi ngokunyamalala kwakhe ukuthi ashayele amaphoyisa aseMnambithi ku-036 638 3312 noma bashayele iCrime Stop kwethi: 08600 10111.