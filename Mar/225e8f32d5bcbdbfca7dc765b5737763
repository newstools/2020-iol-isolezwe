I-Eskom ibifuna ukunyusa intengo kagesi ngo-18% kodwa iNersa yabona kufanele ukhuphuke ngo-5.2%. I-Eskom izoletha esinye isicelo kwiNersa ukuthi ivume ukuthi ugesi unyuswe ngo-18%. Ijaji Jody Kollapen, lithe isinqumo se-Nersa sasingafanele futhi sithathelwe phezulu. Ijaji lithole ukuthi iNersa kayiyivumelanga i-Eskom ukuba iyethulele izethulo zayo ngaphambi kokuba yenze isinqumo. Inkantolo iphinde yavumelana ne-Eskom ukuthi iNersa yahluleka ukubala kahle ukubiza kwamalahle nokuwahambisa kwiziphehlimandla ezehlukene. Okhulumela i-Eskom, uMnuz Sikhonathi Mantshantsha, uthe bayasamukela isinqumo senkantolo wathi bazobe sebekulungele maduze ukuba benze izincomo kwiNersa. Okhulumela iNersa, uMnuz Charles Hlebela, uthe basasifunda isinqumo senkantolo bazobe sebephendula maduzane. Khonamanjalo zibukeka ziqonga izinkinga ze-Eskom emuva kokuba imemezele ukuthi ugesi uzonqanyulwa ngokwesigaba sesibili kodwa ekuhambeni kosuku bathi uzonqanyulwa ngokwesigaba sesine. “Ugesi usuzonqanyulwa ngokwesigaba sesine kusukela ngo-2 namhlanje (izolo), emuva kokuba eKoeberg Unit 1 kuphazamisekile. Kumanje kucimile khona ngenxa yenkinga,” kusho isitatimende se-Eskom. Balahlekelwe amandla angu-930MW. Lokhu kudala ingcindezi emandleni kagesi.“Njengoba sisebenzisa iziphehlimandla ezindala, asikwazi ukuqagela ukuthi kuzokwenzekani. Sifisa ukuthumela isexwayiso kubantu ukuthi noma yinini singashintsha isigaba sokunqanyulwa kukagesi uma kushintsha izinto. Kusukela ngoJanuwari kunyukile ukusetshenziswa kukagesi.”   