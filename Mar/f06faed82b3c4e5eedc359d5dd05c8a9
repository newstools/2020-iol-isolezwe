Kumthathe iminyaka eyisishiyagalombili ukufeza iphupho lakhe uMnuz Skhumbuzo Mthembu (43) waseMgungqundlovu, othweswe iziqu zeLLB e-Unisa, ePitoli. Utshele Isolezwe ukuthi waqala ukufunda ngo-2004 wayeka ngo-2006, waqhubeka ngo-2012 ngenxa yezinkinga zemali. Ubevele engunogada oyitoho eMgungundlovu ngaphambi kokuyozinza eGauteng ngo-2018. UMthembu uthe uyise okuthiwa wayedlalela iSoul Brothers isiginci, washona eneminyaka emithathu. “Bengiwuthanda nami umculo kodwa ngingakwazi ukudlala izinsimbi. Bengizibuza ukuthi ngingasivala kanjani isikhala esashiywa wubaba ukuze umndeni wami uziqhenye ngami. Ngaqala ukufundela ezomthetho ngoba bengihlabeka umxhwele uma sengibona abameli begqoke amajazi amnyama, bephethe nemiqingo yamafayela, kube sengathi ngiyahlanya,” echaza. Uthe ngokwemvelo ungumuntu othanda ukuxukuza ugebhezi, obekumhlupha uma ehlezi nabangamqondi kahle. “Bebengibhuqa abanye bengibiza ngommeli, bengazi ukuthi ngalokho bayangikhuthaza. Bebebona ingekho le nto engiyenzayo yokufunda ngingaqedi. Nganquma ukuthi ukuze ngingapheli amandla, kungcono ngiyoqala impilo entsha,” kusho uMthembu. Wawuthola ngoJuni 2018 umsebenzi wokuba ngunogada ngokugcwele. Lokhu kumsize nokukhokhela izifundo. Uthe bekungelula njengoba ebencelisa amawele, abuye emsebenzini afunde. Kwesinye isikhathi ubelala amahora amabili, avukele emsebenzini ekade ebhekene nezincwadi. Ubonge unina nomkakhe ngokumeseka lapho abanye bebona edlala ngesikhathi. Okumphathe kabi ukuthi usezame kaningi ezinkampanini zabameli ecela ukuqeqeshelwa umsebenzi. Ufunde usushintshile umthetho njengoba ekwazile ukuthweswa iziqu engaqeqeshelwanga umsebenzi. “Ngafaka izicelo ezinkampani ezingaphezu kuka-25 kodwa angikaze ngiphendulwe. Angiphelanga amandla. Ngizoqhubeka nokuba ngunogada ngize ngithole umsebenzi wokuba ummeli ngokugcwele,” kusho yena. Wayehlele ukuthi unina abe khona ethweswa iziqu kodwa waswela imali yokumgibelisa. “Sengiyoya ekhaya ngiphethe i-degree yami ngimgqokele nejazi,” kusho uMthembu.