UMKHANDLU olawula i-University of Zululand, oNgoye, usola abahlohla izitshudeni ngokuthi kuxoshwe iPhini likaShansela. Lokhu kuvele izolo esithangamini nabezindaba lapho onguSihlalo womkhandlu uNksz Nomarashiya Caluza, ephawule ngabafuna kuxoshwe uSolwazi Xoliswa Mtose oyiPhini likaShansela. “Umkhandlu uyalethemba iPhini likaShansela ukuthi lingaqhubeka nokuphatha inyuvesi. Kwezinye izimfuno zezitshudeni kuyacaca ukuthi kukhona isandla sesithathu ngoba zithinta izindaba zabasebenzi. Abantu abadala akumele badidise izingane. Bayazi lapho kumele badlulise khona ngokomthetho izindaba ezithinta abasebenzi,” kusho uNksz Caluza. Uthe bakhathazekile ngesikhathi esesimoshekile ngenxa yemibhikisho. Uveze ukuthi ukube kuya ngabo bekuzovulwa ngesonto elizayo. UNksz Caluza uthe ngoMsombuluko babe nomhlangano bengumkhandlu, okwenze bangakwazi ukuhlangana nezitshudeni. Uthe ezinye zezikhalo zezitshudeni ezithinta ukushoda kwezindawo zokuhlala, bayazama ukuzilungisa. Uveze ukuthi imali yokwakha izindawo zokuhlala ikhona kodwa kusabambe ukuthi bathole itayitela. Uthe basaxoxa nenkosi ukuthi ibanikeze indawo yokwakha ezoba nemibhede engu-3 800. Mayelana nokukhethwa komkhandlu wezitshudeni, uthe: “Ngo-2017 nango-2018 lwaba khona ukhetho lomkhandlu wezitshudeni. Kwadingeka uhlaka luhlakazwe ngo-2018 emuva kokuba amalungu alo ephule imigomo yokuziphatha. Kudingeke sikhethe uMakhoba (Bongumusa) ukuze kube nohlelo lokuxhumana nezitshudeni. Siyaxolisa kuMakhoba ngendlela asehlukumezeke ngayo ekubeni engazikhethanga njengoba egcine esulile,” kusho yena. NgoMsombuluko uNgqongqoshe weMfundo ePhakeme, uDkt Blade Nzimande, uhlangane nezinhlaka ezahlukene zezitshudeni. Uphakamise ukuthi abaphathi besikhungo baxoxe nezitshudeni, kukhethwe ngokushesha umkhandlu wezitshudeni. Mayelana nalokhu uNksz Caluza, uthe abakwazanga ukuhlangana nezitshudeni ngoMsombuluko ngoba nabo bebenomhlangano womkhandlu. Uthe yisifiso sakhe ukuhlangana nezitshudeni maduze. “Okwamanje kukhona uDean of Students okunguye ongumxhumanisi. Sizohlangana nezitshudeni ngoba sezikhona ezihlangane noNzimande. Sizobe sesibuyekeza nomthetho-sisekelo womkhandlu wezitshudeni ukubheka ukuthi kumele kukhethwe uhlaka olusha noma omunye umlawuli. Singakwazi nokuthi kube nekomiti elizomela zonke izinhlaka zezitshudeni ukuze kube nezingxoxo,” kusho uNksz Caluza. UMxolisi Khanyile omele iSasco obekhona emhlanganweni kaNzimande, uthe bebelindele ukuthi kube nomhlangano nabaphathi besikhungo izolo kodwa awusekho. “Sibona kuyibona nomkhandlu ababambezela ukuthi kuxazululwe izinkinga njengoba sebehoxise nomhlangano,” kusho uMxolisi.