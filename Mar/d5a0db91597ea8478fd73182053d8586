Abantu bakule ndawo bayaphoqeleka ukuthi bahambe amakhilomitha amabili kuya kwamathathu njalo ngosuku uma beyokha amanzi empompini. Ilungu lomphakathi waseSt Chads, uMnuz Jabulani Sikhosana, lithe sekuphele izinyanga bengenawo amanzi ezindlini njengoba anqamuka ngo-Okthoba nyakenye. “Asazi ukuthi amanzi anqanyulwa yini, akekho umuntu owake wafika kithina siwumphakathi ezosichazela ukuthi kwenzakani,” kusho uSikhosana. “Sithwele kanzima impela, siyafisa izikhulu zikaMasipala wasoThukela ukuba ziyilungise le nkinga yamanzi ngoba iyasihlukumeza,” kusho yena. Abantu besifazane nezingane zamantombazane bona amanzi bawathwala emakhanda ngezigubhu nangamabhakede. Elinye ilungu lomphakathi, uNksz Sebenzile Khoza, lithe ungafunga ukuthi bahlala emakhaya ngendlela abawahluphekela ngayo amanzi. “Isiphatha kabi le nto eyenzekayo ngoba kukude lapho sikha khona amanzi. Kungaba ngcono ukuba umasipala uyasisondezela amanzi ngamaloli ukuze siwakhe eduze,” kusho uNksz Khoza. Ngesikhathi sombhikisho wamalungu omphakathi kule ndawo, kuvele izinsolo zokuthi kucekelwe phansi isakhiwo soMgeni Water okwenza ukuthi abantu bangawatholi amanzi. Kodwa umphakathi uyakuphika lokho, uthi inkinga yamanzi iqale ngonyaka odlule ngaphambi kombhikisho. Naselokishini laseZakheni ikhona inkinga yamanzi njengoba abantu bakhona bethi aba khona, aphinde anqamuke. “Ngesikhathi sombhikisho amanzi abengekho nhlobo lapha eZakheni kodwa kuthe ungaphela abuya okwenza sisole ukuthi kukhona abawavalayo ngoba belwa nathi singumphakathi,” kusho elinye ilungu lomphakathi laseZakheni. Imizamo yokuthola izikhulu zikaMasipala wasoThukela ayizange iphumelele.