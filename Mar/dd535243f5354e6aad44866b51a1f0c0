USEDUME njengendoda yobumbano nozinzo ezinhlakeni zenhlangano yakhe umholi ophakanyiselwe esikhundleni sokuba wusihlalo wesiFunda se-ANC iMoses Mabhida, njengoba kulungiselelwa ingqunguthela yokukhetha ubuholi. Kulindeleke ukuthi ingqungquthela ihlale maduze nje futhi ibhekwe ngabomvu. UMnuz Thulani ‘’Two Ways’’ Xulu (52) kumanje unguMdidiyeli kulesi sifunda njengoba kwahlakazwa ubuholi baso. Unikwe umsebenzi wokuthi alethe uzinzo nobumbano esifundeni nokuyinto anobuchule bayo. Isolezwe ngeSonto lixoxe noXulu wachaza kabanzi ngomsebenzi wakhe nokuphakanyiswa kwakhe. Uzalelwe eCaluza, eMgungundlovu wajoyina i-ANC, wangena ezinhlakeni zentsha. Kumanje uyilungu le-ANC esiShayamthetho saKwaZulu-Natal futhi unguSotswebhu. Ngaphandle kwepolitiki ungusomabhizinisi futhi unomlando omuhle ebholeni lezinyawo, negama likaTwo Ways walithola khona. Uke wabamba izikhundla ezehlukene phakathi kwazo engunobhala wegatsha waphinda waba wusihlalo walo izikhathi eziningi. Uke waba wumgcinimafa we-ANC kuso isifunda iMoses Mabhida. Lesi sifunda sidume ngothuthuva njengoba sekuke kwachitheka negazi kubangwa ipolitiki. UXulu uthi uma esebenza ulawulwa yimigomo nosiko lwe-ANC, akazibeki yena phambili. Ikhono lakhe lokubumbanisa nokuletha uzinzo kozakwabo ligqame ngesikhathi esesigungwini sesikhashana esasinikwe umsebenzi wokuhlela ingqungquthela ye-ANC esifundazweni. Uthi ubesebenza nje enganake lutho kwafika amagatsha kuye emcela ukuthi aphakamise isandla amfuna kwesikasihlalo. “Umuntu akazikhethi kwi-ANC ngoba asizibeki phambili sibeka inhlangano kuqala, sisebenzele yona. “Akhona amaqabane aseGreater Edendale angicelile nakoMngeni bangicela ukuba bangithume. Ngenxa yokuzinikela kwi-ANC ngivumile ukuthi ngithunywe amagatsha uma efuna,’’ kuchaza uXulu. Uthe ukusebenza kwakhe kulesi sifunda kumfundise izinto eziningi ngoba bekuphoqa ukuthi asebenze nawo wonke umuntu angachemi nezinhlangothi. Uthe kubalulekile ukuthi kuqedwe izinkinga ezifana nobuqembuqembu nokuvalelwa ngaphandle kwamanye amalungu uma kunezingqungquthela. UXulu ukhale kakhulu nangesihlava esibhokile sepolitiki yezisu lapho abantu befuna izikhundla ukuze bafeze izinhloso zabo. “Izikhundla akuzona ezokutapa imali ezika-ANC, usuke uzwe abantu bethi sekuyithuba labo lokuthi badle. Akuyona i-ANC leyo, abantu abanjalo abafuneki yibona abadala inkinga,” kuphetha uXulu.