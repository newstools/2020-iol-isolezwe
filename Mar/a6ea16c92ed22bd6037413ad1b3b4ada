Izolo isitatimende se-Eskom siveze ukuthi ngenxa yokushintsha kwezinto, isimo sesingcono ngakho ugesi ngeke usacinywa. Lokhu bathe kungashintsha noma yinini uma kuba noshintsho nendlela yokusebenza kweziphehlimandla. Kusukela ngeledlule nangempelasonto ugesi ubucinywa esigabeni sesine, esesibili nesokuqala. Khonamanjalo esinye sezikhulu e-Eskom, uMnuz Jan Oberholzer, esinamasheya kwenye yenkampani, kusolwa ukuthi sathola imali ebalelwa kuR139 billion kwi-Eskom. I-The Sunday Independent iveze ukuthi * -Oberholzer, ngaphandle kokuba namasheya kule nkampani, ngesikhathi esanda kuqokwa esikhundleni ngo-2018 waba nemihlangano eminingi nabaphethe le nkampani. Imihlangano yayiphakathi kwakhe nophethe enkampanini iStefanutti Stocks, uMnuz Russell Crawford ophethe ehhotela lase-OR Tambo, nophethe eKusile Power Station eMpumalanga uMnuz John Le Riche. U-Oberholzer wayeyimenenja eStefanutti Stocks, okuyimanje iphenywa ngabeSpecial Investigating Unit (SIU) noKlebe. AbeSIU baphenya emva kokuba uMengameli uCyril Ramaphosa ethe makuphenywe zonke izinkampani ezingu-11 ezithinteka ekunikezweni kwamathenda e-Eskom. Inhlangano elwa nenkohlakalo, iCorruption Watch nonobhala jikele weSouth African Federation of Trade Unions (Saftu), uMnuz Zwelinzima Vavi, baxwayise * -Oberholzer, ukuba angalinge asabise imenenja ye-Eskom, uMnuz Mark Chettiar, emcebe kwikhomishini ephenya ngokulawulwa koMbuso yidlanzana. Okhulumela i-Eskom, uMnuz Sikonathi Mantshantsha, ukuqinisekisile ukuthi * -Oberholzer unamasheya enkampanini iStefanutti Stocks futhi waba nawo umhlangamo noCrawford. Uqinisekise ukuthi * -Oberholzer wahlangana no- Crawford ngo-Okthoba 1, 2019 ehhotela lase-OR Tambo, kukhona nowayenguSihlalo wakwa-Eskom uMnuz Jabu Mabuza nabanye be-Eskom. ICorruption Watch noVavi bathe ngokwabo * -Oberholzer ufanele wukungabi semsebenzini ngenxa yalezi zinsolo.