UGWETSHWE udilika jele uThabani Mzolo olahlwe yicala lokubulala owayeyisitshudeni saseMangosuthu University uZolile Khumalo ngoMeyi 1, 2018. INkantolo eNkulu yaseThekwini ngoLwesithathu ilahle uMzolo (26) ngecala lokubulala, elokutholakala nesibhamu i9mm nezinhlamvu okungekhona emthethweni. Uwaphike wonke kwaze kwayisekugcineni. Namhlanje uJaji Nompumelelo Hadebe umgixabeze udilikajele ngecala lokubulala uZolile. Uzodonsa eminye iminyaka ewu-25 ngecala lokutholakala nesibhamu esingekho emthethweni, neminye engu-8 yokutholakalaka nezinhlamvu ezingekho emthethweni. Ngesikhathi ethula isinqumo senkantolo ngoLwesithathu uJaji Hadebe uthe leli lizwe libhekene nenkinga yokubhebhetheka kuhle komlilo wequbula kwezenzo zodlame olubhekiswe kwabesifazane. Uthe kunamadoda asaba ngisho ukunquma imbuzi noma inkukhu kodwa athola kulula ukubulala umuntu wesifazane. Uthe uMzolo wadubula uZolile ekhanda nasesifubeni endaweni okuhlala kuyo izitshudeni eLonesdale, ePhoyinti, ngoMeyi 21, 2018. Uchaze uMzolo njengomuntu onamanga, obezakhela ubufakazi futhi owayekuhlelile ukubulala uZolile ngoba ehlulwa ukwamukela ukuthi waliwe. Udaba oluphelele ephephandabeni lakho kusasa. 