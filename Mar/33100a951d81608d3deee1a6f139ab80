UMadlala osolwa ngenkohlakalo nokubhebhethekisa udlame lwamatekisi endaweni, ugcine enikwe ikhefu lezinyanga ezimbili njengoba kusenziwa uphenyo ngezinsolo ezibhekiswe kuyena. Iningi labantu bakule ndawo abakhulume neSolezwe ngemuva kombhikisho bathi abafisi ukuthi kuphinde kube khona omunye umbhikisho ngenxa yokuthi lona osanda kuphela ubahlukumeze kakhulu. UNksz Zodwa Khumalo waseZakheni uthe into emphethe kabi kakhulu wukuthi abaqashi bebesebenzisa umgomo othi awuholi uma ungasebenzile. “Lo mbhikisho usihlukumeze kakhulu njengoba kade singakwazi ngisho nokuya emsebenzini, thina lapho sisebenza khona sihola ngesonto, bese kungamasonto amabili umuntu engaholi asikwazi nokukhokhela izikweletu zethu,” kusho uNksz Khumalo. Uthe into emphatha kabi kakhulu wukuthi ezimpini zepolitiki kugcina sekuhlukumezeka umphakathi ongazilutho. “Abantu abasuke belwa izimpi zabo basebenzisa umphakathi okuyiwona osuke ushisa amathayi uvala imigwaqo, ekugcineni ungatholi lutho,” kusho uNksz Khumalo. UMnuz Sanele Sishi waseSt Chads uthe bayafisa ukuthi umbhikisho ungaphinde ubekhona endaweni yabo. “Bekunzima kume yonke into thina esihamba ngamatekisi singakwazi kunyakaza ngenxa yalo mbhikisho, sibonga uNkulunkulu ukuthi akuzange kuphume sidumbu ngenxa yalo mbhikisho. Bekuphazamiseka ngisho nabantu abashonelwe ngoba izidumbu bezingalandeki emakhazeni zingahambiseki nasemakhaya ngoba bekuvalwe imigwaqo,” kusho uSishi. Osomabhizinisi bona bathi lo mbhikisho othathe cishe amasonto amabili ushaye kwezwela kubona njengoba bebengakwazi ukwenza inzuzo ngenxa yokuthi amabhizinisi abo abevalile nabantu bengezi edolobheni, ezokuthutha zingekho. UNksz Thandi Sibiya waseBergville odayisa izingubo ezngamasekeni edolobheni uthe bekunzima kakhulu kuyena njengoba kade bengasebenzi ngenxa yombhikisho. “Mina ngingowaseBergville kodwa ngiqashile eSteadville angazi ukuthi ngizoyikhokha ngani irenti njengoba ngihlale ekhaya cishe amasonto amabili ngingasebenzi, kuke kwakhona izinsuku engizilale ngingadlile ngenxa yokuthi ukudla bengingenakho endlini ngoba ngithembela kakhulu ekudayiseni ukuze ngikwazi ukuxosha ikati eziko,” kusho uNksz Sibiya. UNksz Susan Mkhize onendawo yokucwala izinwele uthe umbhikisho ushaye kwezwela kubona njengoba abantu bebengakwazi ukuya edolobheni. “Kumanje sixoxa nomasitende wethu siyamncenga ukuthi sicela asehlisele irenti okungenani sikhokhe irenti eyisigamu ngoba asikwazanga ukusebenza kahle kule nyanga ngenxa yombhikisho,” kusho uNksz Mkhize. Imenenja yakwaPep kuleli dolobha ekhuluma neSolezwe kodwa yacela ukuthi ingadalulwa ithe balahlekelwe kakhulu bengosomabhizinisi njengoba abantu bebengekho. “Enye inkinga wukuthi izindawo esisebenzela kuzona siziqashile, ekupheleni konyaka kulindeleke ukuba sikhokhe irenti emba eqolo kodwa asisebenzile,” kusho le menenja. Ngasohlangothi lwezemfundo, othisha bathi kuzoba nzima ukuthi bakwazi ukukhava isikhathi esimoshakele ngenxa yokuthi sebephinde bayalelwa ukuthi basheshe bavale ngenxa yegciwane iCorona. Uthishanhloko wasesikoleni samabanga aphezulu eZakheni okhulume neSolezwe kodwa wacela ukuthi angadalulwa ngenxa yokuthi akavumelekile ukukhuluma nabezindaba uthe bebezitshela ukuthi bazozama ukuphusha kuleli sonto njengoba bebuyile kodwa sebezophazanyiswa wukuthi sekuthiwe abasheshe bavale. “Angifuni ukuqamba amanga lo mbhikisho uzoba nomthelela omubi ngasohlangothini lwezemfundo ngenxa yesikhathi esimoshekile, kunomsebenzi onikwa wona kuthiwa kumele uwenze ube usuwuqedile emva kwesikhathi mhlawumbe amasonto ayisishiyagalombili, lowo msebenzi usuke ungeke ukwazi ukuwenza amasonto amane bese ucabanga ukuthi uwenze ngendlela,” kusho lo thishanhloko. Umfundi waseZakheni High uSbonga Hlongwa uthe amathemba abo sebewabeke kothisha ukuthi yibona abazobasiza bakwazi ukukhava isikhathi esimoshekile. “Nathi sizimisele ukuthi sibambisane nothisha ukuze sikwazi ukuvala isikhala sokungafundi esidalwe wumbhikisho,” kusho uHlongwa. Ngeledlule, uNdunankulu waKwaZulu-Natal uMnuz Sihle Zikalala uveze ukuthi nguR30 million, obulahleka ngosuku ezinkampanini ezinkulu ezintathu kule ndawo ngenxa yalo mbhikisho. UZikalala uthe ngosuku abasebenzi bebelahlekelwa nguR2 million wemiholo. Indawo yaseMnambithi inezinkampani ezinkulu ezintathu okubalwa kuzo uDefy, Dunlop noLasher Tools ezifaka imali eningi emnothweni wesifundazwe nowezwe. Le ndawo imaphakathi neTheku neGauteng kanti ithathwe njengebalulekile emnothweni wezwe. Ukungabikhona kozinzo eMnambithi kushaya namanye amadolobha aseduze kwakhona okubalwa kuwo iBergville, Dundee neNewcastle.  