SEKUQOKWE ithimba labaseshi eliyisipesheli ukuba liphenye ngokudubulana embonini yamatekisi, eMbekweni ePaarl, eCape Town. Leli thimba lizokwakhiwa ngabaseshi bophiko iSerious Violent Crimes. Lokhu kushiwo wuNgqongqoshe wezokuThutha kuzwelonke, uMnuz Fikile Mbalula ngenkathi ehambele imindeni yabagilwe wudlame lwamatekisi kule ndawo. UMbalula ubehambisana noNgqongqoshe wezokuThutha eWestern Cape, uMnuz Bonginkosi Madikizela nabamele ososeshini bamatekisi abalwayo. Selokhu udlame lwamatekisi luqalile kule ndawo nonyaka, kubikwa ukuthi sekufe abanikazi bamatekisi abayisikhombisa nabashayeli. Kuthiwa kulwa ososeshini abancane, abangaphansi kweCape Amalgamated Taxi Association (Cata) neCongress of Democratic Taxi Associations (Codeta), babanga umzila osuka eBellville uye ePaarl. Lokhu kuthiwa sekuholele ekutheni kuphazamiseke ukulethelwa komphakathi izidingo, kwavalwa nomtholampilo, iPhola Park. Kuthiwa nezingane seziphazamisekile ukuthi ziye ezikoleni njengoba sezihlala ngokulova ngenxa yokungakwazi ukuhamba ngokukhululeka. “Udaba lodlame lwamatekisi yinto ethinta izwe lonke. Yingakho ngibize iTaxi Indaba ngenhloso yokuhlangana nabo bonke ososeshini abakhulu nabancane kulesi sifundazwe,” kuchaza uMbalula. Uthe ukungezwani osekudlule nemiphefumulo kule ndawo, kuqale ngoSepthemba nyakenye kodwa kade kungabulawana njengoba kugcine sekuphuma izidumbu. Okhulumela iCata, uMnuz Andile Seyamo, uthe ukuhlangana kwabo noMbalula kulethe ithemba, uyazibophezela nasezingxoxweni ezisazoqhubeka. Okhulumela amaphoyisa kulesiya sifundazwe, uCaptain Novela Potelwa, uthe wonke amacala okubulala nokuzama ukubula axhumene namatekisi eMbekweni, aphenywa yithimba eliyisipesheli. 