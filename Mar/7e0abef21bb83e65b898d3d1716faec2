“Besibona ukuthi umnotho ngeke ukhule kahle ngoba izimpawu bezikhona. Kufanele sisebenze kanzima ukuthuthukisa umnotho wethu olengela kwinzikamnotho,” kusho uRamaphosa. Ukusho lokhu emuva kokuba iStatistics South Africa (Stats SA) ithe umnotho wezwe wehle ngo-1.4% ngekota yokugcina yonyaka odlule. Izolo abeStats SA bakhiphe umbiko wokukhula komnotho bebheka izimboni ezehlukene bathola ukuthi izwe lilengela kwinzikamnotho. Isazi somnotho, uSolwazi Bonke Dumisa, sithe akuyekwe ukugxeka uhulumeni neqembu elibusayo kodwa kwenziwe okuthile ukufukula umnotho. I-Stats SA ithe umnotho ukhule ngo-0.2% ngonyaka odlule kanti ngo-2018 wawukhule ngo-0.8%. Imikhakha ekhulile ngonyaka odlule ngowezezimali ngo-2.7%, owezimayini ngo-1.8% nowe-personal services ngo-0.7%. Imikhakha eyehlile okahulumeni ngo-0.4%, owokukhiqiza ngo-1.8%, owezohwebo ngo-3.8%. Ugesi, igesi namanzi ngo-4.0%, owezokwakha ngo-5.9%, owezokuthutha nokuxhumana ngo-7.2% nowezolimo ngo-7.6%. UDumisa uthe ukungakhuli komnotho amakota amabili elandelana kulengisela izwe kwinzikamnotho okusho ukuthi isimo sibi kakhulu. “Akufanele sigxeke uhulumeni noNgqongqoshe wezeziMali, uMnuz Tito Mboweni, kodwa kufanele sisebenze ngokuzikhandla ukunyusa umkhiqizo wezwe. Songe imali ukuze sifukule umnotho. Okubuhlungu wukuthi ukungabi bikho kukagesi nakho kunomthelela ekutheni izimboni ezehlukene zingakhuli njengomkhakha wezimayini. Sonke asimele iqiniso samukele ukuthi isimo sinzima,” kusho uDumisa. Uthe kungenzeka ukuthi inhlangano eklelisa amazwe ngokomnotho iMoody’s ifake iNingizimu Afrika kwinzikamnotho uma isikhipha ucwaningo lwayo ekupheleni kwenyanga kwazise umnotho awukhuli. Uthe ukuba nokhwantalala kwabantu ngeke kusize ngalutho ngoba wonke umuntu kufanele eze nezinhlelo zokuthuthukisa umnotho wezwe.