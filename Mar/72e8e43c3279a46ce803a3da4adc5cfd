UKUBHEDUKA kwesifo iCoronavirus kungase kulimaze umnotho wesifundazwe iKwaZulu-Natal njengoba kungaphazamisa ezokuvakasha. UNgqongqoshe wezeziMali KwaZulu-Natal uMnuz Ravi Pillay ethula isabelomali sesifundazwe eMgungundlovu ngoLwesihlanu, uthe ezokuvakasha zidlala indima enkulu ukufukula umnotho wesifundazwe. Ugcizelele ukuthi kulesi sikhathi kusenenkinga yokubheduka kwalesi sifo esiqale eChina, kumele kugqugquzelwe ezokuvakasha ngaphakathi kuleli njengoba ziningi izindawo ezingavakashelwa abakuleli KwaZulu-Natal. “Ngo-2018 umkhakha wezokuvasha KwaZulu-Natal uqashe abantu abangu-62 649 kanti sesisonke isibalo sabasebenzi ngaphansi kwalo mkhakha sasilinganiselwa ku-124 027,” kusho uPillay. IKwaZulu-Natal yabelwe uR138.2 billion. Izibalo zakamuva ziveza ukuthi okungenani * -41.9% wabantu esifundazweni abasebenzi. “Ngaphandle kwalezi zinselelo, siyaqhubeka nokuba neminxa ebalulekile ekufukuleni umnotho njengehhovisi lezezimali elifake 17.5% kulo nyaka, lilandelwe izimboni ngo-15.9% bese kuthi ezohwebo zifake * -14.3%,” kusho uPillay. UMnyango wezokuThuthukiswa koMnotho, ezokuVakasha nezeMvelo uthole isabelo sikaR3.3 billion kulo nyaka wezimali * -2020/2021. UPillay uthe uhlelo lwalo mnyango lokugqugquzela ukusetshenziswa kwezindiza olubizwa nge-Aerotropolis kulindeleke ukuthi luqhubeke luthuthukiswe. UMnyango wezeMfundo uthole isabelo esikhulu kunayo yonke iminyango esingu-41% kwisabelo sesifundazwe, okuyimali engu- R57.2 billion. Silandelwa uMnyango wezeMpilo wona othole uR48.1 billion. UMnyango wezokuThutha uthole uR11.6 billion, bese kuthi ezokuPhepha nokuXhumana koMphakathi zinikwe uR249.1 million. UMnyango wezokuHlaliswa kwaBantu uthole uR3.9 billion, owezokuThuthukiswa koMphakathi wathola uR3.8 billion, owezoLimo nokuThuthukiswa kweziNdawo zasemaKhaya uthole uR2.5 billion, owezokuBusa ngokuBambisana neziNdaba zoMdabu wathole uR1.9 billion. UMnyango wezeMisebenzi yoMphakathi uthole uR1.8 billion - OwezobuCiko namaSiko wathola uR1billion. - IHhovisi likaNdunankulu lithole uR800.2 million. - IHhovisi likaMgcinimafa lithole uR718.8 million. - IsiShayamthetho sabelwe uR653.1 million bese kuthi uMnyango wezeMidlalo nokuNgcebeleka wathole uR481.2 million.