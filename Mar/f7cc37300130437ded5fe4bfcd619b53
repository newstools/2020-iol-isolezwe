USolwazi Bonke Dumisa, isazi somnotho, uthe umnotho waseNingizimu Afrika uzothi­kamezeka ngenxa yecoronvirus ngoba ngeke kusebenzeke njengakuqala. Amabhanoyi awahambeli ezindaweni eziningi okusho ukuthi izivakashi ngeke zize kuleli. Impahla ethengwa kwamanye amazwe ngeke ingene kalula kwazise amanye avale yonke imingcele. Ungqongqoshe wezeziMali, uMnuz Tito Mboweni, uthe ikhona imali yokubhekelela inhlekelele yecoronavirus kodwa ngeke asidalule isamba sayo. Uma isimo singalawuleki bazothatha imali kwezinye izinhlelo bayifake ezinhlelweni zokulwa nalolu bhubhane. Izolo uNgqongqoshe wezoHwebo neziMboni, uMnuz Ibrahim Patel, uthe bawuqaphe ngeso lokhozi umnotho ukuthi wenzanjani kulesi sikhathi samanje. Uthe banazo izinhlelo zokuqinisekisa ukuthi awukhahlamezeki kakhulu ngoba amachweba ngeke avalwe ngoba impahla izoqhubeka ingene iphinde iphume ngemikhumbi. Okuvaliwe wukuthi abantu bangcebeleke ngemikhumbi eya noma ebuya emazweni okubheduke kuwo icoronavirus ngokudlulele. Ucele abantu ukuthi bangatatazeli bathenge yonke into ngoba uhulumeni unezinhlelo zokuqinisekisa ukuthi kunokudla okwanele ezitolo, imithi, izifonyo nokunye okudingwa ngabantu. Esinye isazi somnotho, uMnuz Dawie Roodt, sithe umnotho waseNingizimu Afrika uzongena kwinzikamnotho kodwa-ke akusiwo wodwa ozothwala kanzima ngoba umhlaba jikelele usenkingeni ngenxa yecoronavirus. Imikhakha ezoshayeka owezezimayini, owokwenziwa kwempahla nowezokuvakasha. Ubalule ukuthi kunemikhakha ezohlomula ngokuqubuka kwecoronavirus abale kuyo edayisa imithi, izimfonyo nokunye kokuzivikela nalabo abadiliva impahla ehlukene abale kuyo ukudla, ifenisha nokunye. Isikhulu esiphezulu seBusiness Leadership South Africa (BLSA), uNkk Busi Mavuso, sithe bayasamukela isinqumo sikaRamaphosa wacela osomabhizinisi nazo zonke izinhlaka zomphakathi ukuthi zisiseke lesi sinqumo. “I-Coronavirus idinga ukuthi sisebenzisane sonke ukuze siyinqobe. Singosomabhizinisi silindele izingxoxo zeNEDLAC lapho sizoxoxa ngomthelela walesi sifo ezweni, emabhizinisini nasemphakathini. Silindele nokuzwa ukuthi uhulumeni uzoza naziphi izinyathelo ezithinta imali,” kusho uNkk Mavuso. 