IDLULE nemiphefumulo yabantu ababalelwa ku-21 ingozi yebhasi eyenzeke e-Eastern Cape ngoMsombuluko ekuseni. Lokhu kudalulwe ngokhulumela iRoad Traffic Management Corpation (RTMC) uMnuz Simon Zwane oveze ukuthi leli bhasi belihamba emgwaqeni owubhuqu kanti ingozi yenzeke ngaseTafalofee Hospital. UZwane ucashunwe yiNews 24 ethi leli bhasi belisuka eChebe lihamba lithatha abagibeli emgwaqeni libheke eButterworth. Uthe okwamanje akwaziwa ukuthi idalwe yini ingozi, kodwa kuvela ukuthi umshayeli uhluleke ukulawula ibhasi endawni eyehlelayo. Ngaphezu kwabantu abawu-21 abafe kule ngozi, kulimale abanye abawu-20, uZwane athe abanye babo basezimeni ezibucayi. Uthe izidumbu ezilishumi zitholwe ngaphandle kwebhasi okuveza ukuthi abanye baphume lisaginqika. “Ngenxa yendawo ingozi eyenzeke kuyo izindiza ezinophephela emhlane azikwazi ukulekelela. Abosizo lokuqala sebefikile, abanye basendleleni,” kuchaza uZwane. Uthe baxhumene nezibhedlela eziseMthatha nase-East London bezazisa ngabalimele ngenhloso yokuthi balungiselwe imibhede ngokushesha. 