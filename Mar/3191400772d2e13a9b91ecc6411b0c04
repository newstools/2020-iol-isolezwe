KUQUBUKE indida kusabalala izindaba zokuthi sichithiwe isicelo sabaseBuhleni ebandleni lamaNazaretha, sokudlulisa icala eNkantolo yoMthethosisekelo. Lezi zindaba zisabalale okomlilo wequbula ezinkundleni zokuxhumana futhi sezikhulunywa ngabantu abangakulolu hlangothi. Kukhona abebesho kugcwale ukuthi sekuphelile ngabaseBuhleni njengoba inkantolo ithathe isinqumo sokungalemukeli icala, ivuna abaseThembezinhle. Ummeli waseThembezinhle, uMnuz Trevor Nkosi uthe ngamampunge lokhu okushiwo ngabantu. “Njengamanje isinqumo asikakaphumi sokuthi icala lizongena yini eNkantolo yoMthethosisekelo, sisalindile futhi alukho usuku olubekiwe esizophuma ngalo. “Nathi sesilwenzile uphenyo ngaphakathi enkantolo ukuthi isinqumo siphumile ngempela yini, sathola ukuthi asikakaphumi. Asinalwazi lokuthi lezi zindaba ziqhamuke kanjani,” kusho ummeli uNkosi. Uthe usola ukuthi inkinga ikuwona amaNazaretha aseBuhleni, njengoba engasaboni ngaso linye ewodwa, yingakho esesabalalisa izindaba ezingelona iqiniso ezingabeki kahle uhlangothi lwawo. Imithombo yeSolezwe ngeSonto engaphakathi eBuhleni iveze ukuthi lolu daba luqale ukukhulunywa ngoMsombuluko odlule. “Abantu badidekile kumanje ngoba akekho obachazelayo ngokwenzekayo ekubeni sekusabalele izindaba ezinje. Indlela abakhuluma ngayo abantu bakubeka kucace ukuthi kuphelile ngecala futhi akusekho okuzophinde kwenzeke ngalo,” kusho umthombo. UNkosi uthe uma kuphuma isinqumo sokuthi ngeke likwazi ukuqhubeka leli cala kuzobe sekuphelile ngemizamo yokulidlulisa. Uthe inkantolo abalivule kuyona icala abaseBuhleni sekungeyokugcina, ayikho enye. Uthe yize singakaphumi isinqumo kodwa akukho akungabazayo ukuthi sisazovuna abaseThembezinhle. Uveze ukuthi kusuka liqala ukuqulwa icala akukaze kuvele lutho oluthinta ukusetshenziswa komthetho ngendlela engesiyo kuleli cala obekungenza lamukelwe eNkantolo yoMthethosiseskelo. Okhulumela abaseBuhleni, uMnuz Thokozani Mncwabe uthe uzwile kukhulunywa kodwa akulona iqiniso ukuthi sesiphumile isinqumo. “Abantu abalindele sekuseduze ukuthi siphume isinqumo, ngeke iphele inyanga singaphumile. “Uma kukhona abafuna ukukuqonda ngezinto ezithinta umthetho ngicela bathinte uNcwane (Lizwi Ncwane) oyisazi sezomthetho. Noma sengazi ukuthi kuzokwenzekani kodwa angivumelekile ukukuveza okwamanje,” kusho uMncwabe ophinde wanxusa abantu ukuthi baphume ngobuningi namuhla beze eTehuis ehostela njengoba kuzobe kukhona uNyazilwezulu.