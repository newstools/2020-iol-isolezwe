KUSUKE esinamathambo izolo ngesikhathi iqulu lamaphoyisa, amanye abevale ingxenye yobuso ngama-mask ezama ukususa abantu bokufika kuleli abahlala emgwaqweni uGreenmarket Square, eKapa. Amaphoyisa afike athatha izimpahla zabokufika azifaka emalolini. Abanye bokufika bebenqaba bengafuni ukuba basuswe. Basuswa nje kulandelwa umyalelo weNkantolo eNkulu eWestern Cape owakhishwa cishe emasontweni amabili edlule, othi akuvumelekile ukuba abokufika balale, badle baphinde bapheke ezindaweni zomphakathi. Bekungakacaci ukuthi laba bokufika bazohlala kuphi njengoba basuswa lapho babekhosele khona. Ngeledlule kuvele ukuthi bangu-300 abantu abahlala ngaphandle kwaseCentral Methodist Church. Umyalelo oshaywe enkantolo ukhuluma ngalaba bokufika abahlala ngaphandle kwaleli sonto kuphela. Omunye wabokufika kuleli uthe: “Amehlo ethu avuliwe, nidla imali yethu. Siyahlupheka thina. Kungcono uze lana uzosibulala. Kungcono sifake ebhanoyini nisithumele kwenye indawo.” Laba bokufika bathi abaphephile, bacele nokuyiswa kwamanye amazwe lapho bezophepha khona. Umbhikisho wabo wokuqala waba eSt George’s ngaphandle kwamahhovisi e-UN Refugee Agency. Isibalo sabantu abebelokhu bebhikishi besilokhu sanda kancane njengoba bagcine sebegcwele kuleya ndawo. 