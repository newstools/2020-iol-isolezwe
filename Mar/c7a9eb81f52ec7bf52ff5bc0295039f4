SIKHALA ezimathonsi isalukazi saseTshelimnyama ngaseMariannhill, okuthe sisavakashe lapho sizalwa khona, amadodana aso angamaphara asale edayisa umuzi. UNkk Buyisiwe Gumede (65) uthe ngenkathi efika emzini wakhe ukhangwe yindoda angayazi emtshele ukuthi umuzi sekungowayo, yagweva yathi akuhambe yena yona ayiyi ndawo ngoba iwuthengile lo muzi. Uthe lo wesilisa umtshele nokuthi uma ephuma kulo muzi, ufuna imali yakhe kodwa angafuni ukuyisho ukuthi yimalini. “Angizazi kwazingane lezo ukuthi zikuziphi izinkalo. Lezi zingane zazivele zingangifuni ngoba ngingazizali. Ngize ngiya ekhaya nje, bengithi ngiyoshaywa wumoya ngemuva kwengxabano engibe nayo nazo, zingithuka zingibiza ngayo yonke into,” kusho uNkk Gumede. Uthe wagana uyise ngemuva kokuthi eshonelwe wunkosikazi owayengunina walezi zingane ezidayise umuzi. Ukhombise leli phephandaba amaphepha awubufakazi bokuthi lo muzi usegameni lakhe. “Okubuhlungu wukuthi sengizame nosizo emaphoyiseni kodwa angilutholi,” usho kanje. “Amaphoyisa angitshele ukuthi ngeke akwazi ukumkhipha lo muntu endlini engagunyaziwe yincwadi yenkantolo okumele ngibe nayo,” usho njalo. Uthe ngenkathi eyofuna leyo ncwadi enkantolo, waziswe ukuthi akayoyifuna kubameli, kwaba ukwehliswa enyuswa kwakhe. “Nabo abameli baseNyuvesi yaKwaZulu-Natal okwakuthiwa ngiye kubona, bangitshele ukuthi basiza kuphela abantu abasebenza khona,” kuchaza uNkk Gumede. Uthe ugcine esemelwa wumqondo, engasazi ukuthi kumele enzenjani njengoba esechithwe yizinhlaka zomthetho. Owesilisa ozibize ngoNgidi okusolwa ukuthi nguyena owathenga lo muzi, uthe uma uNkk Gumede efuna umuzi wakhe, kumele axhumane nezingane zakhe kuqala ukuze kuhlelwe ukuthi imali yakhe izobuya kanjani. Ikhansela laseTshelimnyama, uMnuz Nada Ngcobo, lithe lizwile ngoNkk Gumede ngalolu daba. “Ngimtshelile ukuthi kuzokuba lukhuni kimina njengekhansela ukuthi ngiye kumuntu ngithi akaphume endlini ngoba lokho kungase kutolikwe ngendlela engeyiyo,” kusho uNgcobo. Uthe weluleke uNkk Gumede ukuthi kungakuhle balandele indlela yokusebenza komthetho, ngakho akayobika udaba lwakhe enkantolo ePinetown. “Umsebenzi wenkantolo wukuthi ukhiphe isithunywa sayo siyokhipha umuntu osendlini,” usho njalo. Uthe kuyammangaza ukuthi umuntu angathenga kanjani umuzi ezinganeni ngaphandle kokuthi kube namaphepha asemthethweni, achaza ubufakazi bokunikazi bomuzi. Ngokusho kwakhe, balindele ukuzwa kuNkk Gumede uma kwenzeka ehlangabezane nezinkinga ukuze angenelele.