UMnuz Sphamandla “Dlawu” Mahlaba, ubekwamakhelwane wakhe lapho bekuhlatshwe khona izinkomo ezimbili kunomsebenzi ngeSonto ngesikhathi eficana nowesilisa owamdayisela imbuzi. Isolezwe lithole ukuthi umufi wathenga le mbuzi ngoR400. Kuthe sebephuze utshwala, umsolwa ube esefuna imbuzi yakhe amdayisela yona kodwa wathi imali enguR400 ngeke esayithola. Umsolwa kuthiwa ubesekhala ngokuthi incane le mali ayidayisa ngayo imbuzi, ngakho usamkweleta umufi. Umufi kuthiwa uxoshiwe kwathiwa akaye ekhaya ngoba bese konakala umcimbi. Umufi kuthiwa ubuyile okuyilapho kusuke esinamathambo phakathi kwakhe nomsolwa. Udadewabo kamufi, uNksz Nkosingiphile Mahlaba, uthe basamangele ngesihluku umfowabo abulewe ngaso. “Ufe ngesihluku umntakama, wagencwa kwavela konke okungaphakathi. Nasekhanda ubegenciwe. Ummese ubewufaka ewukhipha umsolwa ngoba unamanxeba amaningi okugwaza. Ufe ekhala, ephuma negazi ngamakhala,” kusho uNksz Mahlaba. Leli phephandaba lithole ukuthi kunezinsolo zokuthi umsolwa ubeseyidayisele omunye umuntu yona le mbuzi. Bekunezinyanga ezintathu le mbuzi ayidayisela umufi. Umsolwa kuthiwa ungene endlini ebinenyama wathatha ummese ebekuqotshwa ngawo inyama, okuyiwona awusebenzise ukugwaza umufi. Ucelemba okusolwa ukuthi uphinde wasetshenziswa, yilona obuphethwe wumufi efika ezodla inyama. “Amanxeba kuthiwa ayisikhombisa noma ayisishiyagalolunye. Ushaywe nasesiphundu. Ulinyazwe kakhulu nje,” kusho uNksz Mahlaba. Umthombo weSolezwe ocele ukungadalulwa, nawo ukhale ngesihluku lo wesilisa abulewe ngaso. “Kube muncu umcimbi emuva kokuba ebulewe, yize bese kuntambama kodwa isimo asibanga sihle. “Ubulewe ngesihluku esimangalisayo, washona khona endaweni yesigameko,” kusho umthombo. Imizamo yokuthola umndeni obuwenze umsebenzi ayizange iphumelele izolo njengoba izinombolo zawo zingazange zitholakale. Okhulumela amaphoyisa KwaZulu-Natal Colonel Thembeka Mbele, uthe kulindeleke avele namhlanje umsolwa enkantolo. “Amaphoyisa aseMuden aphenya icala lokubulala, owesilisa oneminyaka engu-37, ugwaziwe ngabo-8 ebusuku. “Umsolwa oneminyaka engu-23 uboshiwe. Uzovela enkantolo kusasa (namhlanje),” kusho uColonel Mbele.