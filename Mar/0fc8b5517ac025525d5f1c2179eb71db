Kuthiwa sekuyinto ejwayelekile esibhedlela, eBenedictine, ukuthi abakhulelwe balale embhedeni owodwa uma besalinde ukubeletha. Owesifazane okhulume naleli phephandaba, wacela ukungadalulwa, uthe waqala ukubona ngonyaka odlule evakashele udadewabo obekhulelwe ukuthi abakhulelwe balala ndawonye. Uphinde wamangala esebuya ngesonto eledlule naye ekhulelwe, wathola ukuthi isimo sisafana nangonyaka odlule. “Ngizitshele ukuthi vele yimpilo yakhona kulesi sibhedlela ngoba wonke umuntu ulala nomunye embhedeni. Ngilale izinsuku ezine esibhedlela, ngilele nomunye naye obekhulelwe. Besishintshana ngokuthi silale ngokuphambana ukuze sanele embhedeni ngoba mncane,” kusho yena. Uthe ngeSonto eledlule kuke kwafika abaningi abakhulelwe abebezolindela, kwaze kwadingeka ukuthi udokotela abadedele abanye abebesekude ukubeletha. Lo wesifazane ophume esibhedlela kuleli sonto, uthe ngesikhathi esehamba kufakwe omunye esikhundleni sakhe. Uveze ukuthi isimo asishintshi ngoba noma kungadedelwa oyedwa embhedeni, ofikayo ulaliswa naye. Omunye umthombo ongaphakathi khona esibhedlela uthe namanje isimo sisenjalo. Usola ukuthi iwodi labakhulelwe linemibhede enganele ekubeni baningi abakhulelwe. Kuthiwa asebebelethile abanankinga njengoba belala kwelinye iwodi nezingane zabo. Isolezwe lithole ukuthi abalaliswa embhedeni owodwa basuke benezinkinga noma sekusondele ukuthi kushaye isikhathi sokubeletha. Okhulumela uMnyango wezeMpilo KwaZulu-Natal, uNkk Noluthando Nkosi, uthe kuyethusa ukuzwa ngalezi zindaba. “Umnyango usucele umbiko ogcwele kubaphathi besifunda esiphethe lesi sibhedlela mayelana nalolu daba, ukuze kuzwakale ukuthi okushiwoyo kuyiqiniso yini. “Uma kuyiqiniso kuzobhekwa ukuthi ingaxazululwa kanjani leyo nkinga. Abantu abayoteta basuke besesimeni esibucayi, ngakho-ke kufanele bahlale endaweni ephephile nekulungele lokhu ngaso sonke isikhathi,” kusho uNkk Nkosi.