UMPHAKATHI  owakhele imishini yaKwaSizabantu wesaba ukuthi kungenzeka abasebenza kule ndawo balahlekelwe yimisebenzi njengoba izitolo ebezithenga imikhiqizo zihoxile ngenxa yemibiko yabezindaba engemihle. Lo mphakathi obumasha ngoLwesihlanu uthi uyezwelana nalabo okungenzeka ukuthi bahlukumezeka emishini futhi uyafisa ukuthi umthetho usebenze kodwa ubona sengathi izitolo esezihoxise ukuthenga imikhiqizo  zigagamelile. Bathi bekumele zilinde kuze kube kusho inkantolo ukuthi kukhona ukwephulwa komthetho okwenzeke kule mishini. Lo mphakathi ubumasha  nabo abasebenza KwaSizabantu, uthe abantu abasebenza ezinkampanini Ekhamanzi Springs (Aquelle), Bonle, Emseni Farming abalinganiselwa ku-3 000 bazolahlekelwa imisebenzi. Le mishini isanda kuba sezindabeni ngezinsolo zokuthi kunabahlukunyezwa ngokocansi. Ngemuva kwalokho izitolo ezinkulu ebezithenga imikhiqizo yazo kule mishini zikumisile ukuthenga imikhiqizo yakhona. Phakathi kwezitolo ezihoxise ukuthenga imikhiqizo kubalwa iWoolworths, Pick n Pay, Makro, Spar, Shoprite, Checkers neFood Lover’s Market. Lezi zitolo zithe zikumisile ukuthenga njengoba zisabhalele imishini zifuna ukuthola kahle ukuthi izinsolo eziphume kwabezindaba ziliqiniso yini. UNksz Mbali Ngcamu (25), osebenza enkampanini Ekhamanzi  Springs uthe ngesonto eledlule bebengenawo umsebenzi ngoba lezi zitolo zihoxise ukuthenga. “Ukuhoxa kwazo kusho ukuthi thina asinawo umsebenzi okungaholela ekutheni siphelelwe yimisebenzi yethu. Mina ngiqashwe emishini sekuphele unyaka ngaqeda ukufunda ngingawutholi umsebenzi engiwufundele. Uma kungaphela lo msebenzi kusho ukuthi ngeke ngisakwazi ukondla umndeni wami,” kusho uNksz Ngcamu. UNkk Ntando Nxumalo oyikhansela uthe imishini iwusizo emphakathini owakhe ngaphansi kwenkosi yaseMabomvini, eyakaHlongwa, eyakaZubane, eyaseBathenjini neyakaNtuli. UMnuz Zamokuhle Mkhize uthe ngokuzwa kwakhe kuthiwa lezi zigameko zenzeka eminyakeni eyevile ku-20, akazi ukuthi kungani sezivumbuka manje. “Esikubonayo ukuthi kuxabene umndeni wakaStegen okuyinto eyenzekayo emasontweni. Izinsolo zabasebenzi abangaholelwa ngendlela zikhishe ngamanye malungu alo mndeni asephumile emishini. Okusixakayo ukuthi lawo malungu yiwo abephethe abasebenzi okusho ukuthi nawo awamsulwa kulokho.  Besifisa ukuthi izitolo ezithenga imikhiqizo yemishini zikubheke nalokho,” kusho yena. Yize esho kanje omunye wabasebenzi obeyingxenye yemashi ukuvumile ukuthi imiholo yabo iphansi ayinyuki. “Mina ngihola uR2 040 ngineminyaka ngaqala ukusebenza emishini ngangisemusha manje sengigugile,” kusho yena. Imashi yalo mphakathi igcine esangweni lakhona kwaSizabantu.