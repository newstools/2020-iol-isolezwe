IPHINI likaNgqongqoshe wezokuThuthukiswa koMphakathi uNkk Hendrietta Bogopane-Zulu, lithe kufanele kube semthethweni ukuqwayiza ukuze kuvikelwe amalungelo abenza lo msebenzi. UNkk Bogopane-Zulu ubekhuluma esithangamini esidingida amalungelo abaqwayizi ngoMsombuluko. “Kubalulekile ukuthi ukuqwayiza kungabi yicala ngoba lokhu kuzovikela amalungelo abenza lo msebenzi. Kuzoqinisekisa ukuthi bayavikelwa wumthetho futhi bayahlonishwa nasemphakathini. Akufanele sibabuke njengokuthi benza okuphambene nempilo yethu ngoba bangabantu nabo banamalungelo,” kusho uNkk Bogopane-Zulu. Uthe kusazoba nezithangami zomphakathi ukuze uphawule ngomthetho wokwenza ukuqwayiza kube semthethweni. “Siyafuna ukuthi ukuqwayiza kube semthethweni ngoba nakho kuwumsebenzi ofana neminye. Kusazoba nezithangami zomphakathi lapho uzophawula khona ngalo mthethosivivinywa ngoba kufanele kuphawule bonke abantu baseNingizimu Afrika ngaphambi kokuthi umthetho uphase,” kusho uNkk Bogopane-Zulu. Ukhale kakhulu ngamaphoyisa abopha abaqwayizayo, abashaye, abuye abahlukumeze nangezinye izindlela. “Amaphoyisa aphendula abaqwayizi imishini yemali, uma bengayikhiphi imali ayababopha noma abashaye. Kubalulekile ukuthi aqonde ukuthi abaqwayizi bayasebenza. Abaqwayizi bawomama, yibona abaqinisekisa ukuthi izingane zilala zidlule. Kufanele sibavikele futhi sibahloniphe,” kusho uNkk Bogopane-Zulu. Uthe bayayiseka imizamo yokuthi ukuqwayiza kube semthethweni futhi bazoqhubeka nezinhlelo zokubhekelela imindeni yabaqwayizi nokuqinisekisa ukuthi abaqwayizi bathola amaphilisi okugwema ukungenwa yiHIV. UDkt Joe Phahla oyiPhili likaNgqongqoshe wezeMpilo uthe ucwaningo lwabo luveza ukuthi * -87% wabaqwayizi uyazi ngesimo sawo seHIV kodwa baphakathi kuka-41% no-71% abadla imishanguzo. Ubuye waveza ukuthi ngo-2018 ucwaningo olubheka ezempilo luthole ukuthi bancane abaqwayizi abaneminyaka engu-16 kuya kwengu-24 abane-HIV bese isibalo sabaneHIV sikhula uma beneminyaka ewu-34.