UMASIPALA weTheku unxusa abantu ukuthi babheke uhlelo olusha lokunqanyulwa kukagesi oluthulwe ngokusemthethweni ngoMsombuluko. Ngokohlelo olusha ukunqanyulwa kukagesi ezindaweni ezehlukene kuqala esigabeni sokuqala kuyofika esigabeni sesishiyagalolunye. INhloko yophiko lukagesi eThekwini, uMnuz Maxwell Mthembu, ithe kuzosetshenziswa ubuchwepheshe besimanje ukunqamula ugesi ukuze uhambe ngendlela ehlelekile kunciphe nezikhalo kubantu ngokuthi izindawo kazicinyelwa kahle. “Ukunqanyulwa kukagesi yinto eyenzeka ezweni jikelele kodwa sikhethe ukwethula uhlelo olusha ukuze bonke abantu banqanyulelwe ugesi ngendlela ehlelekile. Ukunqanyulwa kukagesi kwenzeka uma isimo siphoqa ukuze kugwenywe ukuthi izwe libe sebumnyameni,” kusho uMthembu. Unxuse abantu ukuthi bafunde uhlelo lokucinywa kukagesi olusha olutholakala kwisizindalwazi sikaMasipala weTheku ukuze bazi ukuthi ugesi uzonqanyulwa nini endaweni yabo nokuthi bazazi ukuthi sebeku-block bani. “Uma ugesi usunqamukile siyacela abantu bacime ama-geyser, izitofu, ama-airconditioner ukuze kuthi uma usubuya ugesi ungawi ngenxa yokuthi lezi zinto ziwudla kakhulu ugesi. Kubalulekile ukucima impahla kagesi ukuze ivikeleke. Uhlelo olusha lokunqanyulwa kukagesi lutholakala ku-www.durban.gov.za,” kusho uMthembu. Abantu sebeyakwazi ukubika izinkinga zikagesi ngokuthumela iWhatsApp ku-0767912449, noma bafone kwethi-0803111111 noma bathumele i-email kuCustocare@elec.durban.gov.za.