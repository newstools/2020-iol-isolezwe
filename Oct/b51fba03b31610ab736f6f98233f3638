Sabelo Nsele IPHINDE yatakulwa ngezigidi zamaRandi inkampani yezindiza esenkingeni yemali, iSAA. Izolo uNgqongqoshe wezeMali uMnuz Tito Mboweni umemezele ukuthi le nkampani izogixabezwa ngoR10.5 billion ukuze izoqhubeka nohlelo lokutakulwa kwezamabhizinisi engaphansi kwalo. Lokhu kuzoshiya ezinye izinhlaka zikahulumeni zikhala njengoba le mali izonconzulwa kweminye iminyango kahulumeni. “Le mali izonconzulwa esabelweni seminyango kazwelonke, nasezinkampanini zikahulumeni. Lokhu kuhambisana nomthetho othi yonke imali ezinikezwa izinkampani ezingaphansi kukahulumeni kufanele inconzulwe kwisabelo seminyango sonyaka.” Le mali ilandelwa uR16.4 billion eyanikezwa le nkampani yezindiza kwisabelomali esathulwa ngoFebhuwari, ukuze ikhokhele izikweletu zayo. “Awukwazi ukubalekela izikweletu zakho. Yingakho bekufanele sibanikeze le mali,” kusho uMboweni. Ngonyaka owedlule iSAA yafakwa ngaphansi kohlelo lokutakulwa kwezamabhizinisi. Kunokwesabela ukuthi kungase kuyithathe isikhathi eside ukuthi isimame njengoba ukubheduka kwegciwane iCorona kungazange kube nomthelela omuhle kwezezindiza njengoba ezokuvakasha zike zavalwa isikhathi eside. I-SAA akusiyo yodwa ehlomulile njengoba uMboweni ememezele ukuthi iBhange loMhlaba nalo lizohlomula ngoR7 billion, ukuze likwazi ukwenza izinguquko endleleni elisebenza ngayo. Leli bhange elisiza abalimi, belisanda kuthola uR3 billion kuhulumeni ngoJuni.