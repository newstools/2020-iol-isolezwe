ABASEBENZI boMnyango wezokuThutha KwaZulu-Natal izolo bavele enkantolo yaseThekwini ngokukhwabanisa uR7 million. Kuthiwa abasebenzi bebenika osomatekisi izimvume yize bengenawo amaphepha afanele. Abasolwa abahlanu abaneminyaka ephakathi kuka-33 no-61 bavele izolo enkantolo yamacala athinta imali eThekwini ngamacala angu-252 okukhwabanisa nenkohlakalo. Badedelwe ngebheyili kaR5 000 umuntu emunye. Abasolwa kuthiwa bebekhokhisa uR25 000, ngemvume. Le mali igcine ifika kuR7 million. UNgqongqoshe womnyango uMnuz Bheki Ntuli, uthe: “Akwamukelekile nhlobo okwenziwe ngabasebenzi besebenzisa amandla abo ukufeza izinhloso zabo. Lokhu abebekwenza kuyinkinga enkulu njengoba kubandakanya imboni yamatekisi okudlange kuyo udlame. Ukwenza kwabo kungaphezu kwamacala okukhwabanisa ngoba kungenzeka ukuba kwaba nomthelela wokuba kubulawe abantu embangweni wemizila,” kusho uNtuli. Uthe kunolunye uphenyo oluqhubekayo ngodaba oluthinta imizila nezimvume. “Ukuboshwa kwalaba abahlanu kuveza khona ukuthi umnyango uyalwa nenkohlakalo.” UNtuli uthe nezikhungo okuhlolwa kuzo ukushayela bayaziphenya njengoba kunezinto ezithize abathole ukuthi kazihambi ngendlela. “Siyangenelela odabeni lwezincwadi zokushayela ezingakhishwa ngendlela efanele ezikhungweni. Kumqoka ukuba sikhiqize abashayeli abakwaziyo ukushayela ngendlela,” kusho uNtuli. Imenenja ehhovisi leSantaco uMnuz Sfiso Shangase, izolo ithintwa yiSolezwe, ithe: “Sikushayela ihlombe ukuba uhulumeni abophe abantu abagangayo. Izimvume zingumgogodla wokusebenza kwethu kule mboni, ngakho abagangayo babulala umsebenzi wethu kumele bajeze. Izimvume uma ziphuma ngendlela engafanele zidala udlame kuxoveke nemboni,” kusho uShangase. Okhulumela oKlebe KwaZulu-Natal uCaptain Simphiwe Mhlongo, uthe uphenyo ngalolu daba lusaqhubeka kanti kungenzeka kube nabanye ababoshwayo.