KUNTWELA ezansi embonini yamatekisi njengoba uhulumeni ehlongoza ukuyixhasa ngemali, nokuthi ilawulwe ngemithetho kusuka ngo-Ephreli ngonyaka ozayo. Kuzoqala ngokuthi kube nombuthano kahulumeni, imboni yamatekisi nezinhlaka zomphakathi ohlelelwe ukuthi ube ngasekupheleni kwale nyanga. Le mboni yenza uR40 billion ngonyaka kanti uhulumeni uthe ukushintshwa kwayo ibe yibhizinisi elikhulu futhi ilawulwe ngemithetho, kuncike ezingxoxweni ezizobanjwa. Lokhu kuvezwe nguNgqongqoshe wezokuThutha uMnuz Fikile Mbalula izolo ngesikhathi ethula ngokomthetho inyanga yezokuthutha u -Okthoba, eHammarsdale. UMbalula, iphini lakhe uNkk Dikeledi Magadzi noNgqongqoshe wezokuThutha KwaZulu-Natal uMnuz Bheki Ntuli bazivule ngokomthetho izimpambano zomgwaqo kuN3 nezichezukela eHammardale, okudle imali elinganiselwa kuR400 million. Kuthathe iminyaka emine ukwakha le migwaqo nebhuloho, kwadala amathuba emisebenzi angu-250. “Imali eyenziwa yimboni yamatekisi kumele iphinde isetshenziselwe ukuyithuthukisa le mboni. Sizoyeseka imboni, siyixhase ngemali futhi umshayeli nomsizi wakhe kumele bahlomule esikhwameni sezimpesheni. Sizocija nabashayeli ngendlela yokuziphatha futhi imboni siyenze ibe yibhizinisi elihlonishwayo,” kusho uMbalula. Umphathi wehhovisi leSantaco KwaZulu-Natal uMnuz Sfiso Shangase uthe bayakwamukela okuphakanyiswa wuMbalula uma ethi kusazoxoxiswana. Ubeke kanje: “Siyavumelana nokuhlangatshezwa komgibeli ngemali evela kuhulumeni. Lokhu kungenza kwehle nemali yokugibela amatekisi ngoba sizobe sesixhaswa njengasemabhasini. Siyakwemukela ukuxoxisana kungabi sengathi bazosifunza.” Uhulumeni usohlelweni lweminyaka engu-10 lokwandisa olayini bemigwaqo kuN3 ibe mihlanu uhlangothi ngalunye kusuka eThekwini kuya eMgungundlovu. Lokhu kuzodla uR18.4 billion. Kuzoba esifanayo kuthuthukiswa uN2 eThekwini ngoR10 billion. UMbalula ukhwele wadilika enhlanganweni yosomabhizinisi iDelangokubona athe izame yehluleka ukumisa ukwakhiwa komgwaqo waseHammarsdale. Uthe kunoR18 billion obekelwe iPrasa wokuphucula ingqalasizinda yezitimela neziteshi, kuqashwe onogada abasha, kunqandwe ubugebengu nokwebiwa kwezintambo zikagesi. Uthe umthetho uzoqina kwabashayela bephuzile ngoba izingozi zidla uhulumeni imali enkulu uma sekufakwa izicelo zenkokhelo kwiRoad Accident Fund.