UKHUTHAZE abantu ukuthi bangalindi uhulumeni kodwa basize uma bekwazi ukusiza abanye, uMnuz Bonginkosi Gwala we-Asibavikele Community Trust, enikele ngezifonyo eziwu-3 000 ezikoleni zaseMlaza kuleli sonto. UGwala ongumnikazi weBongs SA Fitness Club, esiza abantu bazivocavoce mahhala ezinkundleni zemidlalo eziseMlazi Comtech, uthe ubone kungcono ukuthi anikele ngezifonyo ukuthi ukuze abafundi nothisha baphephe kwiCovid-19. Uqale umkhankaso obizwa nge-#Asibavikele Campaign ngokusebenzisana nezinhlangano ezehlukene. “Sibhekene nezingqinamba ezehlukene selokhu kuqubuke iCovid-19 ngakho siza nezinhlelo ezehlukene siyi-Asibavikele. Siqwashisa abantu ngokuphepha kwiCovid-19, udlame olubhekiswe kwabesifazane nezingane, ukukhulelwa kwezingane nokuhlukunyezwa kwabadala. Kubalulekile ukuthi sonke senze okuthile ukusiza umphakathi singalindi uhulumeni kodwa sinezezele ezinhlelweni zakhe ezinhle,” kusho uGwala. Uthe ngoSepthemba 24 benza umcimbi base becela abazivocavocayo ukuthi banikele ngezifonyo. Baqoqa izifonyo ezintsha eziwu-3 000 nezihonqo zasebusweni. Uthe usebenzisana neDurban University of Technology, Coca Cola, TMDC Umlazi Creatives noDkt Morits Kahere okuMasipala weTheku. Banikele ngezifonyo ezikoleni zaseMlaza bashiya eziwu-500 esikoleni ngasinye nezihonqo eziwu-20 ezizosetshenziswa wothisha. NgoLwesibili banikele kubafundi baseMlazi Comtech, izolo bebeseNkonkoni Primary, badlulela eZwelethu High, Sandakahle Primary bazogcina eRe-Union Special School ngoLwesihlanu. UGwala uthe inhloso yomkhankaso wakhe wukufinyelela lapho uhulumeni engafinyeleli khona ngezidingo ezithinta umphakathi.