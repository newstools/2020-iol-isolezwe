ISABC ikhombe indlela abasebenzi abawu-13, okubalwa kubo nobeyisikhulu sezokuxhumana KwaZulu-Natal, ebisola ukuthi baqashwa ngendlela engafanele. Phambilini kwabikwa ukuthi laba basebenzi bathathwa “njengabantu bakaHlaudi Motsoeneng” owayeyisikhulu seSABC ngoba baqashwa kusaphethe yena. Kuthiwa abanye banyuselwa ezikhundleni ngendlela engafanele. Phakathi kwabo kukhona uLesego Kgwebane obengamele ezokuxhumana ehhovisi leSABC KwaZulu-Natal. Okhulumela iSABC, uMmoni Seapolelo, ukuqinisekisile ukuthi banikezwe izincwadi eziveza isinqumo senhlangano mayelana nezimo ezaholela ekutheni baqashwe ngendlela engafanele. “ISABC yaqala uphenyo olwaphela ngoJuni 2020 oluthinta abasebenzi abaqashwa, abakhushulelwa ezikhundleni noma abanyuselwa imiholo ngendlela engekho emthethweni. I-SABC ikholwa wukuthi bahlomula ngohlelo olwancisha abanye abasebenzi ithuba elifanayo lokuthi babange ukuqashwa noma ukunyuselwa ezikhundleni,” kusho uMmoni. Uthe ubuholi beSABC bunomsebenzi wokwenza izinto ngendlela efanele nokuthi bungagqugquzeli ukwenziwa kwezinto ezingavumelekile.