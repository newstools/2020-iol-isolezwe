SEKUQUBUKE izikhalo ezivela kumalungu omphakathi aseGroutville, KwaDukuza, ngabantu okuthiwa bamba isihlabathi samathuna bakhe ngaso imizi yabo. Amathuna amadala angasasebenzi aseMasundwini kuthiwa kwakungcwatshwa kuwona abantu abangenabani, engaziwa imindeni yabo. Ilungu lomphakathi elixoxe neSolezwe, lacela ukungadalulwa igama lalo, lithe abantu bamba isihlabathi bayopulastela imizi yabo ngaso. “Le ndawo enamaliba kuphinde kulahlwe kuyona udoti. Isiphatha kabi le nto ngoba umasipala awenzi lutho ukuyibiyela bese ufaka izimpawu ezikhombisa ukuthi akuvunyelwe ukumbiwa kwesihlabathi nokulahlwa kukadoti,” kusho ilungu lomphakathi. Leli lungu lithe iyifikisela ngezinyembezi nosizi indaba yokumbiwa kwenhlabathi esemalibeni ngoba kunesihlobo salo esangcwatshwa khona kudala. “Inkinga ekhona ukuthi amathuna awakhonkiwe futhi awafakiwe amatshe akhombisa ukuthi ngakabani futhi agcinaphi ngoba kwakungenziwa ngenkathi uhulumeni engcwaba abantu. Umasipala uyazi ngala mathuna ngoba uthumela abasebenzi bakhe abasika utshani,” kusho ilungu lomphakathi. UMnuz Njabulo Cele, oyikhansela laku-ward 29 okukhona kuwo nale ndawo, uthe ubikelwe kaningi umphakathi ngabantu abamba isihlabathi samathuna beyokwakha ngaso. UCele uthe kula mathuna angasasebenzi uhulumeni wayengcwaba abantu abangenabani ngeminyaka yo-1990. “Isikhalo somphakathi ngasidlulisela kwamasipala babe sebexhumana naboMnyango wezeMpilo esifundazweni ngoba kuvela ukuthi amathuna ngawabo,” kusho uCele. Uthe kukaningi befaka izixwayiso ezazisa umphakathi ukuthi akuvumelekile ukumbiwa kwesihlabathi nokulahlwa kukadoti kule ndawo kodwa abantu baqhubeke. “Kade kunothaqa okwenze sangakwazi ukubhekana nalolu daba kahle. Ngizobiza umhlangano womphakathi ngikhulume nabantu mayelana nokumbiwa kwesihlabathi emathuneni nokuthi kungenziwa njani ukuze ibiyelwe le ndawo,” kusho uCele.