BACISHE balala emgwaqweni abahlala efulethini iMadiba House elikuSt Georges, eThekwini ngesikhathi kufika isikhonzi senkantolo sizobakhipha kodwa samiswa amaqembu ahlukene ezepolitiki. Abahlali bazoya eNkantolo eNkulu yaseThekwini bayobhekana necala lokuhlala ngenkani kuleli fulethi kwazise abanikazi balo bathi abasabadingi. Abahlali batshele Isolezwe ukuthi abanikazi befulethi bafuna ukubakhipha ngenxa yokuthi abanayo imali yokukhokha irenti kwazise selokhu kuqubuke iCovid-19 abanye baphelelwe umsebenzi bahluleka wukurenta. UMnuz Sthembiso Mlungwana othe uneminyaka ehlala eMadiba House, uveze ukuthi bekuvele kunezinkinga ngaphambi kweCovid-19 phakathi kwabo nabanikazi befulethi kodwa basebenzisa ukuthi iziqashi zihluleka wukukhokha irenti ukuze bazixoshe. “Kudala saba nezinkinga lapha ngoba besithi noma sibika ukuthi izicabha zifile namakheshi awasebenzi kuthiwe sinochuku. Baye basifakela icala lokuthi asiyikhokhi kahle irenti futhi sihlala sibaningi efulethini elilodwa. Asikwazi ukungahlali nezihlobo zethu ngoba imithetho iyasivumela ukuthi sihlale sibe yisithupha efulethini elilodwa. Namhlanje (izolo) bebethi bayasikhipha kodwa kwafika izinhlaka ezihlukene zamisa uhlelo lokuthi sixoshwe sabuyela ezindlini,” kusho uMlungwana. Uthe namhlanje bazoya enkantolo bayobhekana namacala ababekwe wona. “Siyadinga ukuthi zonke izinhlaka zisilekelele ngoba siyaxhashazwa emafulethini. Kufana nokuthi asinamalungelo, sixoshwa noma yikanjani. Siya enkantolo yamajaji siyozwa ukuthi kufanele siphume yini lapha. Asisho ukuthi asifuni ukukhokha kodwa sidinga ukwenza izinhlelo zokukhokha izikweletu zethu ngoba besingasebenzi ngesikhathi sikathaqa,” kusho uMlungwana. UMnuz Mthembiseni Thusi we-IFP ku-ward 32 uthe sibi isimo emafulethini ase-Albert Park ngoba abantu bayaxoshwa ngenxa yokuthi bebengakwazi ukukhokha ngesikhathi sikathaqa. Ucele abakhishwa emafulethini ukuthi bahlangane ukuze balulwe lolu daba. “Asisho ukuthi abantu abangayikhokhi irenti kodwa sicela omastende bazwelane nosizi olukhona kuwo wonke umuntu. Kufanele kuxoxwe nabahlali ukuze bakhokhe kancane kancane izikweletu zabo zerenti. Sizobe sinabo enkantolo abantu ngoba asihambisani nokuthi bakhishwe ezindaweni abahlala kuzona batshingwe emgwaqweni,” kusho uThusi. UMnuz Anele Faku we-EFF ku-ward 32 uthe kufanele omastende beze kubantu bakhe uhlelo lokuthi irenti izokhokhwa kanjani kulesi simo esinzima somnotho. Uthe yisikhathi sokuthi abantu babumbane balwe nokuxhashazwa kwabaqashe emafulethini. Imizamo yokuthola abanikazi befulethi ayiphumelelanga njengoba Isolezwe lingayitholanga imininingwane yabo. Ifulethi eleKun Yang Family Trust, Chijan Chou Lee, Pin Jing Lino noMohamed Zaid Mansoor.