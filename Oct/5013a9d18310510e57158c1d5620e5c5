KUSOLWA umbango wezigodi kudutshulwa iveni ebilayishe othisha baseNhlawe Primary, eWeenen, izolo ekuseni. Kulimale umshayeli weveni nothisha oyedwa abagudlwe izinhlamvu. Impi yezigodi eNhlawe naKwaMadondo kuthiwa isibulale abantu ababalelwa ku-30 kusuka ngo-2015. Isehlo sayizolo senzeke ngo-8 ekuseni lapho kuthiwa iveni ivukelwe amadoda avulele ngenhlamvu. Ngemva kwalesi sehlo, kuphoqeleke ukuthi uthishomkhulu avale isikole. “Isimo sibi abantu baqothana ngenhlamvu mihla namalanga. Uhulumeni wesifundazwe uyalwazi udaba lokulwa kwezigodi eNhlawe naKwaMadondo kodwa akwenziwa lutho. Bangaphezu kuka-30 abantu asebebulewe kule ndawo kodwa akuboshwa muntu. Ngenyanga edlule amaphoyisa abaleke ashiya isidumbu somuntu obulewe ngenkathi ezwa umsindo wokuqhuma kwezibhamu aze abuya ngakusasa ngo-11. Nakhona afona ebuza ukuthi sesinjani, kwayima efika,” kusho umthombo. UMnuz Phangukwenza Mvelase oyinduna yaseNhlawe usiqinisekisile isigameko sokudutshulwa kothisha wathi ibambene ngezihluthu impi. “Asazi kubangwani nokuthi soyikhuluma kanjani le nto, esikwaziyo ukuthi ukufa kumi ngenhla. Le mpi iyadida ngoba ihamba nobugebengu kwebiwe imfuyo yabantu, udlame lungene ematekisini kudingiswe abantu. Silekeleleni kunzima kule ndawo,” kusho uMvelase. Induna yesigodi saKwaMadondo, uMnuz Nkosingiphile Khumalo, ithe abasazi benzenjani ukunqanda le mpi. Uthe impi yaqala ngemva kokubulawa kowesilisa okwasetshenziswa imoto yakhe kuyohlaselwa. “Sizwa kuthiwa kwabe sekuvela ukuthi imoto yayikade ithathwe abanye abantu abayisebenzisa kulokhu kuhlasela. Emva kwesikhathi wadutshulwa umnikazi wemoto kwaba ukuqala kwempi. Sicela kwandiswe isibalo samaphoyisa azohlala azinze aqaphe ukuthula ngenkathi kuqhubeka izingxoxo zokudala ukuthula,” kusho uKhumalo. Okhulumela uMnyango wezeMfundo, uMnuz Kwazi Mthethwa, uncome isinqumo sikathishomkhulu sokuvikela othisha nabafundi. 