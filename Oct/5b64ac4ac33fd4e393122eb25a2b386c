Mbali Khanyile UZOBUYELA namhlanje eNkantolo yeMantshi eThekwini umlisa osolwa ngokubulala uMnuz Mlungisi Mbewana oshone emasontweni amabili edlule edutshulwa endaweni yobumnandi eSpringfield, eThekwini. Bekulindeleke ukuthi ummeli kaMnuz Jonas George Tsautse obevela okokuqala enkantolo izolo amcelele ibheyili kodwa kwangenzeka ngenxa yokudleka kwesikhathi ekhale ngaso iMantshi, uNkk Varnitha Armu. Inkantolo inqume ukukuhlehlisela namhlanje ekuseni ukucelwa kwebheyili. Ngesikhathi uMnuz Tsautse enyuka ezitebhisini ebheke ebhokisini okuma kulo abamangalelwa, uNkk Lulama Mbewana (56) ongunina kamufi, uvukwe umunyu embona, wahluleka wukuzibamba wakhala enkantolo. UMshushisi, uMnuz Calvin Govender utshele inkantolo ukuthi umsolwa uzogcinwa ezitokisini zaseDurban Central ukuze kungabi wumzukuzuku uma sekumele avele enkantolo namuhla. Umndeni nabangani bakamufi abebefike ngobuningi babo enkantolo babonakale bedangele bephuma enkantolo emuva kokuthi imantshi ikhiphe isinqumo sokulihlehlisa icala. UNkk Mbewana obephelezelwa ngunina wezingane zikaMluleki ( umufi), uNksz Mbali Mtshali nesihlobo uthe, umsolwa ubaphuce iqatha emlonyeni ngesenzo sakhe sokubulala indodana. “Kunzima ngoba besiphila ngaye uMluleki. Kunzima ngisho ezinganeni zakhe uThando no-Enhle njengoba sesingenamuntu osebenzayo ekhaya,” kukhala uNkk Mbewana.