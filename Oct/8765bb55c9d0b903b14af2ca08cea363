SEKUPHONSELWE inselelo abasebenzi bakahulumeni abamnkantshubomvu abanentshisekelo yokuthekela ngolwazi namakhono okwenza umsebenzi ozakwabo, ukuba baziveze. I-National School of Government (NSG) ifuna abasebenzi bakahulumeni abanamakhono emisebenzi emikhakheni eyahlukene kuhulumeni, abazofundisa, baqeqeshe futhi bacije ozakwabo ngamakhono. I-NSG isigunyazwe nokuthi ihlinzeke ngoqeqesho kuhulumeni, emabhizinisini akhe naseminyangweni. UMnuz Senzo Mchunu, oNgungqongqoshe woMnyango wabaSebenzi bakaHulumeni nokuPhatha, ubhalele iminyango eyicela ibanikeze abasebenzi abanamakhono ahlukene ukuze bacije ozakwabo. “Abasebenzi bakahulumeni kusukela kuhulumeni omkhulu kuze kufike komasipala bazohlomula kulolu qeqesho oluzohlinzekwa ngabantu abanolwazi, amava nokuphatha ngendlela eqotho,” kusho uMchunu. I-NSG ithi labo abazofundisa bazosebenza izinsuku eziyisishiyagalombili ngonyaka. Kuzobe kade kubathathe izinsuku eziyizisishiyagalombili bezilungiselela ukwenza umsebenzi. Bazothola imihlomulo ngokufundisa kwabo ngaphezu kweholo lomsebenzi abawenzayo. I-NSG ithi izokuhlela kahle ukusebenza kozobe efundisa kutholwe nemvume kubaphathi ukuze angaphuthi emsebenzini futhi kungashayisani nesikhathi somsebenzi awuqashelwe. Lesi sikhungo sizobuyisela imali emnyangweni noma esikhungweni sikahulumeni mayelana nezindleko zokuhamba, indawo yokuhlala nanezinto ezizobe zisetshenziswe ngozobe eqeqesha.Abanentshisekelobangathumela isicelo sefomu kwi-e-mail ethi: etd.applications@thensg.gov.za noma ku: https://forms.gle/khuzTHqjuXBzjE3bA Imibuzo ngocingo ingathunyelwa kumqondisi kwaMiddle Management Development, uNkk Soria Arendt ku: 012 441 6131 noma nge-e-mail ku: soria.arendt@thensg.gov.za