Mbali Khanyile BAKHALA ngokuncishwa ukudla abantu abahlala emgwaqweni abangaphansi kohlelo lokuphakelwa wuMasipala weTheku. Laba bantu abaqoqwe ngumasipala ngenhloso yokuthi bakwazi ukulandela imigomo kathaqa ngesikhathi kuhlasele iCovid-19 esigabeni sesihlanu, bathi izinguquko ngohlelo lokuphakelwa kwabo sezidale ukuthi babhuqabhuqwe yindlala. Omunye wabo esiligodlile igama lakhe, uthe badidekile ngezinguquko zokuthola ukudla njengoba bengakaze batshelwe lutho ngazo. “Sekuphele amasonto siphakelwa kabili ngosuku nokuyinto esihlulekayo ukuyijwayela njengoba besinikwa kathathu ukudla kusukela luqala uhlelo lokondliwa kwethu. Kukaningi sikhala kubasebenzi bakamasipala kodwa zingazwakali izikhalo zethu,” kuchaza lona wesilisa. Eqhuba uthe, abasebenzi bakamasipala bayabathembisa ukuthi bazoyilungisa inkinga yokushoda kokudla kodwa kugcine lapho. “Kunabantu abakhulile abanezifo ezifana noshukela nezidinga ukuthi badle ngaphambi kokuthi bathathe amaphilisi abawasebenzisayo. Kunzima nakuthina esingenazifo ngoba indlala iyasibulala,” kuzikhalela umthombo. Okhulumela uMasipala weTheku, uMnuz Msawakhe Mayisela, uthe izinguquko zokuphakelwa kwabahlala emgwaqweni ziqale ngesigaba zokuqala sikathaqa. “Ngesizathu sokuhamba kwalabo abahlinzekwe ngamatende abalala kuwo ngezikhathi zasemini umasipala ubone singasekho isidingo sokuphaka isidlo sasemini. Sizoqhubeka nokubanika ukudla ekuseni kumbe emini, kanjalo nantambama uma bebuya azindaweni abalala kuzo.”