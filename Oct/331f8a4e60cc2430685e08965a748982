Mbali Khanyile USALE ushaqekile umphakathi waKwaMashu ngasehostela abasebenzi abaqoqa udoti bethola usana obelulahlwe kuplasitiki omnyama elolini. Kuthiwa usana obelubukeka lunezinyanga eziyikhombisa lubonwe omunye wabasebenzi ngesikhathi umshini ogaya udoti uhluleka wukugaya uplasitiki. Usana obelungamboziwe kuthiwa beluntanta edamini legazi. Umthombo othinte Isolezwe, uthe usola ukuthi usana lulahlwe entathakusa izolo ngenxa yegazi ebelibonakala. “Sizwe abantu bakule ndawo bethi kusolwa ukuthi usana lulahlwe ngumuntu ohlala ngasezakhiweni eziseduze nehostela njengoba ukujuza kwegazi kukhomba ukuthi umuntu ubesuka ngakuzona. Kugcwale amalungu omphakathi abebukeka eshaqekile nabedinwe eveva ebona inkinga ebesibhekene nayo,” kuchaza umthombo. Okhulumela amaphoyisa KwaZulu-Natal uColonel Thembeka Mbele usiqinisekisile isigameko sokutholwa kosana ngoMsombuluko ekuseni. Uthe amaphoyisa ayaphenya ngokutholwa kosana.