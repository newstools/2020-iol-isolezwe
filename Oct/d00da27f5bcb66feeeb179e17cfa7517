Willem Phungula AVUTHA engabaselwe amaqembu aphikisayo eThekwini, ngoR2.9 billion okuthiwa umuke namanzi njengoba umbiko womcwaningi mabhuku uthi awaziwa ukuthi usebenze kanjani. Amaqembu amathathu amakhulu naphikisayo kulo masipala okuyiwo wodwa obizwa ngeMetro KwaZulu-Natal, afuna kuqokwe umlawuli ozongamela konke futhi athi ukulethwa kwemeya entsha uMnuz Mxolisi Kaunda, akwenzi mehluko. IDA, EFF neNkatha basho ngazwi linye ukuthi uhulumeni wesifundazwe akalethe umlawuli eThekwini, kungaze konakale kakhulu. UMnuz Mlebuka Hlengwa ongumholi we-EFF kumasipala, uthi ababecabanga ukuthi ukususwa kukaNkk Zandile Gumede kuzokwenza umehluko bashaye phansi, ngoba uKaunda ubukeka ebuthaka kakhulu. Uthe iqembu lakhe aliwuboni umahluko owenziwa uKaunda, wokulungisa umonakalo odaleke kusaphethe uNkk Gumede ngakho-ke akulethwe umlawuli. Ufakazelwe nguMnuz Thabani Mthethwa ongusotswebhu weDA, othe ukube iqembu lakhe lalalelwa ngenkathi liphakamisa ukuthi akulethwe umlawuli ngesikhathi sikaGumede, ngabe umasipala awufikanga kulesi simo. UMthethwa uthe ngaphandle kokuthi kukhishwa imali kuqokwe izinkampani ngamathenda kungalandelwanga imigomo efanele, uthe kusagcwele izipoki ezinhlelweni ezaziwa nge-EPWP, Safer Cities naku-DSW eziholelwa imali yabakhokhi bentela. Uthe babezitshela ukuthi uKaunda uzofika akuqede kodwa kuze kube manje uyathalalisa. Uthe uma kusekhona izinto ezifana nalezi kumele ikhohlwe indaba yokuthi umasipala uyoke ungatholi umbiko onogcobho. INkatha ngomlomo womholi wayo, uMnuz Mdu Nkosi, nayo igijime emazwini ozakwabo yathi isizathu esenza kuze kube manje umasipala weTheku ungakafakwa ngaphansi kwesigaba 139, yingoba awuphethwe iNkatha. UNkosi wengeze ngokuthi enye indlela izikhulu zomkhandlu ezidla ngayo imali wukuqoka abasizi abangenasidingo. Uthe iqembu lakhe lisibona njengokusaphaza imali yabakhokhi bentela isenzo sokuthi amalungu esigungu esiphezulu (EXCO) kwi-ANC, aphinde aqoke abasizi babo phezu komsizi ngamunye ngamunye aqokelwe wona ngesikhathi engena ehhovisi. Uthe ngokomthetho wonke amalungu e-EXCO kubalwa nawamaqembu aphikisayo anabasizi kodwa amalungu e-ANC asephinde aqoka abanye ukwengeza kulaba abakhona kanti akwaziwa ukuthi yini umsebenzi walaba abasha Okhulumela umasipala uMnuz Msawakhe Mayisela, uthe bayazi ngesikhalo sekomiti lasephalamende ngokungasabenzi kwemali ngendlela efanele, wathi umasipala unezinhlelo zokulwa nalokhu. Okhulumela uNgqonqgoshe wezokuBusa ngokuBambisana neziNdaba zoMdabu, uMnuz Senzo Mzila, uthe ungqongqoshe uMnuz Sipho Hlomuka usebeke eceleni ithimba elizolekelela omasipala uma sekuyisikhathi sokulethwa kwezitatimende zokusebenza kwezimali zokuphela konyaka.