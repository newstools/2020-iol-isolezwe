Mbali Khanyile BAHLALELE ovalweni abantu baKwaDabeka kwa-F emuva kokutholakala kwezidumbu ezimbili - esengane nesowesifazane - izolo ehlathini eliseduze komfula lapho kulahlwa khona imfucuza. Kuthiwa izidumbu sowesifazane nesengane yentombazane okusolwa ukuthi ngeyakhe, zitholwe ngabantu abebedlula ehlathini eliseduze komfula, uMngeni. Izidumbu kuthiwa bezifakwe epotimendeni ebelinamaphepha anemininingwane yokuthi bebebehlalaphi. Kuthiwa isidumbu sowesifazane besinendandatho emunweni wesobunxele, sigqoke ingubo emfishane yokulala, sinemivimbo ekhomba ukuthi ubekade eshayiwe. Isidumbu sengane sona kuthiwa besiklinywe ngentambo entanyeni. Amalungu omphakathi aficwe yithimba leSolezwe, athe kuwathusile okwenzekile. UMnuz Sphiwe Khumalo osehlale iminyaka engaphezu kwengu-15 endaweni, uthe bazizwa bengasaphephile nezingane zabo zamantombazane ngenxa yokuthi sekuyinto ejwayelekile ukutholakala kwezidumbu zilahliwe ehlathini abakhe eduze nalo. “Ngenyanga edlule kutholwe isidumbu somfana omncane esasilahlwe kuyo le ndawo. Izingane zethu zihamba khona kuleya ndawo uma ziya ezikoleni, ngakho-ke sizizwa singasaphephile nhlobo,” kusho uKhumalo. Umphakathi wakule ndawo uthe ufisa zithathelwe phezulu izimo ababhekana nazo ngoba seziningi izigigaba zokutholwa kwezidumbu endaweni. Omunye wezakhamuzi, uNksz Athini Maqholo, uthe isifiso sakhe wukuthi kungenelele iziphathimandla zomthetho ngoba amaphoyisa endawo ayadembesela uma kumele asize umphakathi. Okhulumela amaphoyisa KwaZulu-Natal, uColonel Thembeka Mbele, ukuqinisekisile okwenzekile. “Kuvulwe amacala amabili okubulala esiteshini samaphoyisa KwaDabeka. Amaphoyisa ayaphenya,” kusho uCol Mbele.