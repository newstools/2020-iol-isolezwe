USOMABHIZINISI oneminyaka engu-51 uMnuz Andre Pienaar unikezwe ibheyili yiNkantolo eNkulu yaseBloemfontein izolo, emuva kokuba ngeledlule imantshi yamnqabela. Lokhu kushintshe isinqumo esasikhishwe yiNkantolo yeMantshi eSenekal. UPienaar uye enkantolo enkulu emuva kokuba iMantshi uMnuz Buti Mlangeni, ngeledlule inqabile ukumnikeza ibheyili ithi kungenzeka axakazise ofakazi. Ijaji uCeleste Reinders, limnike ibheyili kaR15 000. Ijaji lithe abammeli bakaPienaar, abaholwa u-Advocate Jacques Potgieter, bakwazile ukunikeza inkantolo isiqiniseko sokuthi ngeke ayibalekele ingalo yomthetho. UPienaar uboshelwe icala lokudala udlame emphakathini nokuzama ukubulala, esigamekweni esenzeka ngaphandle kwenkantolo yaseSenekal ngesikhathi abalimi bevuka umbhejezane ngo-Okthoba 6. Babedinwe wukuvela kwababili abasolwa ngokubulala umlimi uMnuz Brendin Horner. Kulesi sehlakalo kwashiswa imoto yamaphoyisa, iphoyisa lesifazane laklinywa kwabe sekungena iqulu labantu enkantolo. Icala lizobuyela ngoNovemba 20 enkantolo.