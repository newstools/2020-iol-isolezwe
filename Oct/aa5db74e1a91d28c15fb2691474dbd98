USASHAQEKILE umndeni nomphakathi waseMuden, ngaphandle kwaseGreytown, ngokutholakala kowesilisa osekhulile eshonile, nokukholakala ukuthi uphonseke eweni kade ephuze kakhulu utshwala. UMnuz Mfuthani Dladla (60), waseMuden utholakale eweni laseVondela Reserve, eseshonile. Isidumbu sakhe sitholwe ngoMsombuluko ntambama, wumuntu obezidlulela ngaseweni. Ngokuthola kweSolezwe umufi kade ehambele umcimbi ezihlotsheni ngoMgqibelo. “Bekunomsebenzi kwaChonco ezihlotsheni zakhe. Kuhlatshwe inkomo ngoLwesihlanu kwadliwa ngoMgqibelo, kwahlatshwa enye ngoMgqibelo, izodliwa ngeSonto. “Abakubo bebezitshela ukuthi usekulo muzi okuhlatshwe kuwo kanti uhambe ngoMgqibelo khona. “Okuvelile wukuthi wayephuze kakhulu ngelanga lomcimbi. Indlela okutholwe ngayo isidumbu ikhomba ukuthi uwile waphonseka eweni,” kusho umakhelwane ocele ukungadalulwa. Umufi kuthiwa uze wabonwa umuntu obedlula ngoMsombuluko. “Ubonwe ngomunye ubhuti wasendaweni osebenza ukuhlela umsele ohambisa amanzi endaweni. Lo msele uhamba ngaseweni. Ubehamba eqalaza kanti uzobona umuntu okhalakatheke eweni. Ube esehlaba umkhosi. Kusishaqile lokhu esikubonile. Ngisola ukuthi ubezitshele ukuthi angakwazi ukuhamba ngaseweni bese engenela emgwaqweni,” kuqhuba umakhelwane. Kuthintwe indodakazi kamufi engathandanga negama layo yakuqinisekisa ukushona kukayise. “Ubaba oshonile. Asazi ukuthi kwenzekeni kodwa sibizwe eseshonile eweni, ngeke ngikwazi ukuchaza nami angazi lutho, sisashaqekile nje siwumndeni,” kusho indodakazi. Okhulumela amaphoyisa KwaZulu-Natal uColonel Thembeka Mbele usiqinisisekisile isigameko wathi kuvulwe idokodo ngokushona komuntu. “NgoMsombuluko, owesilisa oneminyaka engu-60 utholakale eshonile eweni laseVondela Reserve, kunezinsolo ukuthi uwile. Amaphoyisa aseMuden avule idokodo ngokushona kwakhe, kusaphenywa.”