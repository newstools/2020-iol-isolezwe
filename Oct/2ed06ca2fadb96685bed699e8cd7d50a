IZINHLANGANO zabashayeli bamaloli zigxeka ukuqashwa kwabashayeli bokufika ezithi banomthelela ezingozini ezinyantisa igazi okufa kuzo inqwaba yabantu. Lokhu kungenxa yengozi eyenzeke ku-R66 izolo phakathi kweMelmoth noLundi okufe kuyo abantu abawu-16 okubalwa kubo abashayeli nowesifazane obekhulelwe. UMnuz Sipho Zungu, we-All Truck Drivers, uthe sebekhathele wukukhuluma into eyodwa evele ihunyushwe ngabathile njengokuthi kuzondwa abokufika. “Izingozi ezingi ezishiya kukhalwa zenziwa ngabantu bokufika. Uma kuqeqeshwa umshayeli eNingizimu Afrika kuyaqinisekiswa ukuthi uqeqeshwa ngendlela nangokwemithetho kodwa abaqashi bajaha ukuqasha abantu bangaphandle bekhona abashayeli balapha. Lesi senzo sibi ngoba siholela ekulahlekeni kwenqwaba yemiphefumulo yabantu abangenacala,” kusho uZungu. Ubale izingozi athe zenziwa ngabashayeli bamaloli abangabokufika okukhona kuzo inhlekelele eyadlula nabantu abawu-27 eyenzeka eField’s Hill, ePinetown, ngo-2013. UNobhala jikelele weNational Truck Drivers’ Foundation, uMnuz Siphesihle Muthwa, uthe okuyimbangela enkulu yezingozi ezibanadakanya amaloli wukuthi abashayeli bawo abalali. “Abashayeli ikakhulu bokufika abasitholi isikhathi sokuphumula ngoba indlela abahola ngayo bahola ngamalodi abawenzile okubenza bagcine sebesebenza ubusuku nemini. Siyafisa ukuthi ngelinye ilanga uhulumeni ahlale phansi nathi sibonisane ngokuqashwa kwabokufika ukugwema izingozi ezenzeka emigwaqweni iningi lazo ezenziwa yibo. Kubuhlungu kakhulu ukubona abantu bakithi bephela ngenxa yobudedengu babo.” IMenenja ehhovisi leSouth African National Taxi Council KwaZulu-Natal, uMnuz Sifiso Shangase, uthe kuyadumaza ukufa kwabantu ezingozini zomgwaqo ikakhulu abangabagibeli bamatekisi. “Isikhathi esiningi itekisi kujwayelekile ukuthi kungabi yiyo edala ingozi, nakuba sisalindele uphenyo lwamaphoyisa ukuthola kahle ngokwenzekile. Ingozi iyenzeka kungakhathalekile ukuthi umuntu ungowakuleli noma ungowokufika kodwa umthetho ozoveza imbangela. Sidlulisa amazwi enduduzo emindenini,” kusho uShangase.