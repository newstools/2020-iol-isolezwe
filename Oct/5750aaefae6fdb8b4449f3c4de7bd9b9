BAVELE izolo eNkantolo yeMantshi eRichmond abasolwa abayisishiya-galombili abatholwe nesibhamu esingekho emthethweni emathuneni aseRichmond. Okhulumela amaphoyisa eKZN, uColonel Thembeka Mbele, uthe abasolwa abaneminyaka ephakathi kuka-22 no-35 baboshwe ngoMgqibelo ngesikhathi kunomngcwabo. Kuthiwa bekungcwatshwa obesolwa ngobugebengu uMnuz Nkanyiso Mkhize owatholwa eshonile nomngani wakhe uMnuz Mlamuli Phungula. “Amaphoyisa abikelwe ngokuthi kunezimoto ezishaya izidudla kuqhunyiswa nezibhamu emathuneni, anikela khona. Ngesikhathi efika, amaphoyisa afice abantu sebehamba. Abe esesesha izimoto ebese zihamba amathuneni. Athole isibhamu esicishwe izinombolo kwenye imoto ebinabagibeli abayisishiya-galombili,” kuchaza uCol Mbele. Izidumbu zikaMkhize noPhungula zatholwa zilahlwe endaweni eyihlathi eMgungundlovu. Kuthiwa babethunjwe edolobheni eRichmond ngoSepthemba 26. UMkhize wayebekwe icala lokubulala elalenzeke ngo-Agasti 4 lapho kwadutshulwa kwafa uMnuz Ntuthuko Ndlovu eRichmond. Ibamba loMkhuzi wamaPhoyisa eKZN uMajor General Thulani Gonya, lincome amaphoyisa ngokubopha abasolwa lathi isibhamu sizoyiswa kohlolwa ukuthi asikaze sisetshenziswe yini kwamanye amacala.