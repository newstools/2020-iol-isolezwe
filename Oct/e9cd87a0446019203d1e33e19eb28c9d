IZIKHUNGO zemfundo ephakeme zizokwamukela zonke izitshudeni kusuka namhlanje ngoba elakuleli selisesigabeni sokuqala somvalelandlini. Lokhu kumenyezelwe izolo nguNgqongqoshe weMfundo ePhakeme iSayensi nobuzobuchwepheshe uDkt Blade Nzimande, esithangamini nabezindaba. UNzimande uthe sekwamukelekile ukuthi izitshudeni okubalwa nezasemazweni angaphandle, zibuyele ezikhungweni kepha wagcizelela ukuthi kuzolandelwa imigomo yezokuphepha. “Izitshudeni zasemazweni angaphandle ngaphambi kokuthi zingene kumele zibe nencwadi ekhombisa ukuthi zihlolelwe iCovid-19 okungekho ngaphezu kwamahora angu-72 kwenziwe. Zizophinde zizivalele izinsuku ezingu-10 okuzoba sezindlekweni zazo,” kusho yena. Uthe bangu-1 976 abantu okubikwe ukuthi bahaqwe yigciwane iCorona, ezikhungweni zemfundo ephakeme kusuka ngoSepthemba 17, okukhona kubo abasebenzi abangu-1 215 nezitshudeni ezingu-764. Uveze ukuthi bangaphezu kuka-78 000 abahlolelwa izimpawu zegciwane emasangweni ezikhungo zinsuku zonke. Yize umbhedukazwe iCorona ushaye kwezwela ezinhlelweni zokufunda kulo nyaka kodwa uNzimande uthe azikho izikhungo zemfundo ezisebungozini yokungaphothuli ngesikhathi unyaka ngenxa yokungabinazo izinsiza-zokufundisa, wathi ziyisikhombisa kuphela ezisebungozini obumaphakathi nendawo bese ziba ngu-19 ezisebungozini obuncane. Uncome abamakolishi amakhono amaTVET athe selokhu kwahlasela lolu bhubhane, izibalo zabahaqekayo ezibikwayo kulezi zikhungo zincane kakhulu, wathi lokhu kungenxa yokusebenza kanzima kwabaphathi bazo. Uthe zevile ku-300 995 izicelo ezifakiwe esikhwameni esibhekele izitshudeni, iNational Student Financial Aid Scheme (NSFAS). Uveze nokuthi * -68% wezitshudeni emanyuvesi usuthole ama-laptop. Uqhube wathi ngamaphesenti angu-94 ezitshudeni ezithola uxhaso lwe-data, kubhekeke ukuthi ukunikezwa kwe-data kwehle ezinyangeni ezintathu njengoba izitshudeni sezibuyela ezikhungweni. UNzimande uthe ithenda yokunikezwa kwama-laptop kwizitshudeni ezihlomula kwiNSFAS, yakhangiswa kabusha ngoSepthemba 4. Zingu-140 izinkampani ezafaka izicelo, uNzimande uthe iNSFAS iyazicubungula izicelo.