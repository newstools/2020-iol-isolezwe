LIKHULU ithemba lokuthi azomthetha amacala abhekene nawo owayengumkhuzi wamaphoyisa KwaZulu-Natal, uLieutanant-General Mmamonnye Ngobeni. Ubekwe amacala okugwazelwa, ukuphazamisa ukusebenza kwengalo yomthetho nokungabiki ngenkohlakalo. ULt-General Ngobeni nowayeyiphoyisa, uCaptain Aswin Narainpersad, bavele enkantolo yeMantshi yaseThekwini izolo. Inkantolo ithe amacala abathweswe wona abucayi awuSchedule 5. Amayelana nethenda kaR47 million yezindawo zokuhlaliswa kwamaphoyisa ngesikhathi seNdebe yoMhlaba ngo-2010. ULt-General Ngobeni udedelwe ngebheyili kaR20 000, uNarainpersad wakhululwa ngoR10 000 emuva kokuzinikela esiteshini samaphoyisa iDurban Central izolo ekuseni. Icala libe selihlehliselwa uNovemba 11. Ngalolu suku bazobe sebehlangana nabanye ababili ababekwe nabo amacala - usomabhizinisi uMnuz Thoshan Panday nephoyisa uColonel Navin Madhoe. Baboshwe ngoLwesihlanu bavela enkantolo enike uPanday ibheyili kaR100 000, uMadhoe waphuma ngoR10 000. Ubeswenke econsa uLt General Ngobeni engena enkantolo, ebukeka ekhululekile waze waphakamisa isandla ebingelela abebethamele icala watshela abezindaba ukuthi uzizwa ekahle. UMbuso uthi uNkk Ngobeni wathola izipho ezabiza uR26 000 zivela kuPanday, wangabika ngenkohlakalo futhi wamisa uphenyo olwalumayelana nethenda eyanikwa uPanday nokungadaluli ngemihlomulo ayithola. UNarainpersad wayesebenza emaphoyiseni eSupply Chain Management, okusolakala ukuthi naye wafunjathiswa nguPanday emuva kokuhlomula ngethenda. Ummeli kaNgobeni, uMnuz Ravindra Maniklall, uthe kumthusile ukuvuswa kwecala eselidonse iminyaka ewu-10 ngoba owayeyinhloko yeNPA KwaZulu-Natal walihoxisa ngo-2014. UManiklall uthe iNPA kuzwelonke yagcina ngokubuyekeza isinqumo sokuhoxisa uphenyo ngoPanday, Madhoe noNarainpersad. “Kusithusile uma selivuswa icala ekubeni kungekho ncwadi eyayiphikisana nesinqumo sokulihoxisa ekuqaleni. Sibona kuwukuphula uMthethosisekelo lokhu okungaholela ekutheni sifake isicelo enkantolo sokuthi iwachithe amacala. Siyethemba uzophuma phambili,” kusho UManiklall. Uthe uLt-General Ngobeni uzowaphika amacala abekwe wona futhi unabo ubufakazi balokhu. ULt-General Ngobeni wathatha umhlalaphansi ngo-2018. Imibandela yebheyili ithi babike kumphenyi wecala uma bezophuma KwaZulu-Natal noma eNingizimu Afrika, bangahlangani nofakazi banikezele emaphoyiseni ngencwadi yokuhambela amanye amazwe.