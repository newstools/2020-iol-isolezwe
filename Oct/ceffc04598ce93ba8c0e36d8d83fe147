Sabelo Nsele UMNDENI kaMnuz Moses Mabhida usukhwele wadilika kwi-ANC ngokubize ngokungawunaki wona nethuna lesishoshovu esalwa nobandlululo. Umndeni kaMabhida, owafa esekubhaceni eMozambique ngo-1986, uthe awuphathekile kahle ngokususwa kwetshe lesikhumbuzo ethuneni lakhe. Itshe lesikhumbuzo elisemathuneni likaMabhida eliseHeroes Acre, eMbali, lasuswa nguMasipala uMsunduzi ngoba usaba ukuthi lizowa ngonyaka odlule. Ekhuluma kwisikhumbuzo sikaMabhida eGrange izolo, umshana kaMabhida, uMnuz Thamsanqa Ntaka, uthe umndeni usebumnyameni mayelana nokuthi itshe lasuselwani. “Ukufihla akusizi. Njengomndeni akusiphethe kahle ukususwa kwetshe. Asazi ukuthi lasuswa ngubani futhi asazi ukuthi lizobuyiselwa nini. Akungagcini ngokuthi kuthiwe kuzokhunjulwa uMabhida kodwa ethuneni lakhe kube kumapeketwane.” UNtaka uthe abajabule ngokunganakwa komndeni yiqembu elibusayo. “Eminye imizi yamaqhawe yalungiswa kahle kodwa kokamalume akukaze kwenziwe lutho. Angikwazi ngisho ukuyodla amasi komalume. Abazukulu bonke bakwaMabhida kabasebenzi, bahlala ekhaya. Kithina akekho noyedwa osake wathola ithenda. Nathi amathenda siyawafuna, ningagcini ngokunikeza izingane zenu kuphela maqabane. Sihluphekile thina kodwa umalume wazabalaza.” Uthe nomndeni kaMnuz Harry Gwala, nawo awunakiwe. USihlalo woMkhonto weSizwe Veterans League KwaZulu-Natal, uMnuz Themba Mavundla, uthe kuyadabukisa okwenzeka ethuneni likaMabhida. “Ufica kulahlwe amanabukeni.Khona nabakhohlakele abalahla amajazi abakhwenyana khona. Akukho mnandi ukubona into eyenzeka laphaya. UMabhida uyahlonishwa emazweni angaphandle, uhlonishwa ngisho ngamakhosi kodwa akahlonishwa kuleli.” IPhini likaSihlalo le-ANC KwaZulu-Natal, uMnuz Mike Mabuyakhulu, lithe bayazama ukululungisa udaba. “Esikhathini esingangesonto noma amasonto amabili, uNgqongqoshe (wezoBuciko namaSiko KwaZulu-Natal), uNksz Hlengiwe Mavimbela, nabanye abaholi bazofika ethuneni ukuzolibona. Sikhona isinqumo esesisithathile ngethuna kodwa angifuni ukuyikhulumela eziko.” UMabuyakhulu uthe akanakuphawula ngodaba lwamathenda ngoba akakhishwa yi-ANC. Ulincomile igalelo likaMabhida ekulweleni inkululeko. Uthe amagalelo akhe enza ukuthi ahlonishwe eMozambique ngomngcwabo osezingeni likahulumeni. Khonamanjalo, i-ANC iwuqinisile umkhankaso wayo njengoba ukhetho lokuchibiyela seluseduze. Ngempelasonto abaholi benhlangano bebegcwele izinkalo becelela ivoti labo abazomela inhlangano okhethweni ngenyanga ezayo. Abaholi abavela kwisigungu esiphezulu okubalwa kubo umkhulumeli we-ANC, uMnuz Pule Mabe, nongqongqoshe wezobuCiko nezamaSiko, uMnuz Nathi Mthethwa, bahambele izindawo ezehlukene ezizoba nokhetho lokuchibiyela eKZN. Awu-12 ama-ward okuzoba nokhetho lokuchibiyela kuwo ngoNovemba 11. Mane kuMasipala waseThekwini kanti amanye akomasipala abahlukene okubalwa kubo uMsunduzi, uMvoti, Nquthu, Mtubatuba, Nkandla nabanye. Ezweni lonke awu-96 amawadi azoba nalolu khetho komasipala abawu-56. UNobhala jikelele we-ANC, uMnuz Ace Magashule, obekhankasa eGoli uthe banethemba lokuthi bazokwenza kahle okhethweni. UMagashule uthe kwezinye izindawo azihambele abantu bebekhala ngokuthi amakhansela awazinakile izinkinga zemiphakathi. “Abantu bayakhala bathi amakhansela bawabona uma kukhankaswa kuphela. Asikuqede lokho. Asiwahambeleni amagatsha ukuze sazi izinto nezinkinga ezikhona emphakathini.”