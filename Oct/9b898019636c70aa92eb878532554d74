Sabelo Nsele I-SACP ifuna abangasebenzi baqhubeke nokuhola isibonelelo sikaR350 noma selidlulile igciwane, iCorona. Le mali eqale ukuholwa ezinyangeni ezinhlanu ezedlule ngesikhathi izwe lingena kuthaqa, kulindeleke ukuthi inqamuke ekupheleni kuka-Okthoba njengoba sekuxegiswe imithetho yokulwa neCorona. UNobhala jikelele wamaKhomanisi, uMnuz Blade Nzimande, unxuse ukuba abangasebenzi baqhubeke nokuhola isibonelelo wathi umnotho wakuleli, usengaphansi kwengcindezi. “Lesi sibonelelo ebesitholwa ngesikhathi sikathaqa, sitakule izigidi zabantu abebebhuqwa indlala. Ngokwezinhlelo zikahulumeni, le mali izogcina ukuholwa ekupheleni kwenyanga. Thina ngeke sikuvume lokho ngoba abantu basayidinga. “Sifuna ukuthi ngokushesha lesi sibonelelo sishintshwe, kube imali ezoholwa unomphela yilabo abangasebenzi. Nakuba incane kepha mkhulu umehluko ewenzayo emindenini entulayo,” kubeka uNzimande. Ubekhuluma izolo embuthanweni wokwethulwa ngokomthetho kweRed October, okuwumkhankaso waminyaka yonke lapho amaBomvana egubha u-Okthoba, njengenyanga yomzabalazo. Umkhankaso ugxile ekulweni nendlala, ukulwela ukuthi izakhamuzi zihlinzekwe ngezindlu, amanzi nezempilo. UNzimande ukhale kakhulu ngamathenda wathi yiwo enza ukuthi uhulumeni asilele emumva ekuhlinzekeni abantu ngezindlu. Wathi iningi imali eyehla ngemilenze kulolu hlelo lwamathenda. UNzimande uthe: “Izinkampani zamathenda zigcina zikhokhelwa izigidi ngokwakha indlu engafiki ngisho kuR20 000. Yingakho uhulumeni esilele emuva ngokwakha izindlu ngoba imali engabe ilekelela ekwakheni ezinye izindlu, iyamosheka ngenxa yenkohlakalo yamathenda.” I-SACP ithe izoqala umkhankaso wokuhlanza amadolobha akuleli njengengxenye yokugubha inyanga yomzabalazo. “Amadolobha ethu angcolile kakhulu. Angcole sengathi akuhlali abantu abaphilayo, ungathi kuhlala izingulube. Ngeke sikuvumele ukuthi amadolobha abekade emahle ngesikhathi sobandlululo, bese engcola kanje ngoba nakhu sekuphethe thina.”