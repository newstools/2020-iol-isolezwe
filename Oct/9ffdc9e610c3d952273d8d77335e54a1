Mbali Khanyile UPHENDUKE umcimbi wenjabulo umngcwabo kaMnuz Mluleki Mbewana (32) waseMthwalume, obedume ngokuthanda ubumnandi nomswenko, obulawe emasontweni edlule ephuma endaweni yokuzijuxuza eseSpringfield, eThekwini. Umngcwabo obusenkundleni yezemidlalo eMthwalume, ubunamatende amathathu, egcwele phama. Elinye belinomndeni kamufi nabaholi be-ANC, elinye linabangani ayesebenza nabo nabehamba nabo izindawo zobumnandi,  kwelesithathu kunamalungu omphakathi abeyokweseka abakwaMbewana. Ngesikhathi kuqhubeka inkonzo abangani bakamufi, bebonakala becima ukoma ngotshwala, abebefike nabo. Imvula ayibavimbanga abebehambele umngcwabo ukuthi baswenke baconse. Omunye wabangani bakaMbewana, uMnuz Nkanyiso Mthembu, obedangele ngokuthi namanje umsolwa usagcwele amathafa, uthe uvele adideke ukuthi bayochaza bathini ezinganeni zikamufi uma zifuna ukwazi. “Sizowuchazela sithini umndeni ngoba uyazi ukuthi uma engekho uMlu ekhaya, ubenathi.Yithina manje okufanele sichaze. Kuwo wonke umuntu, ngayo yonke indlela asimcingeni umsolwa. Ngiyacela bafowethu akungapheli kanje,” kusho uMthembu. Ngemuva kwezikhulumi lwababebekhulumela abangani, kubizwe  wonke umuntu obengumngani kamufi, kwadlala ingoma kaNomcebo Zikode ethi Xola Moya Wami.  Bebedansa baze bakhase phansi, abanye bephethe amabhodlela otshwala. Udadewabo kamufi, uNksz Sindisiwe Mbewana, uchaze umfowabo njengomuntu obenothando, inhliziyo enhle nobewukhathalele umndeni. “Silahlekelwe ngoMlu  owakhombisa ukuba yindoda esemncane, usizi lusikhungethe ekhaya. Ubesithembise okuningi nangezenzo bekubonakala konke ayesithembisa khona.” Nezinye izikhulumi ziqhakambise ubumnene, isibindi,  ukuzimisela ngempilo nobudoda abenakho umufi. IMeya kaMasipala uGu, uMnuz Sizwe Ngcobo, ithe uMbewana waqala ezandleni zabo ngaphambi kokudlulela kwezinye izindawo asebenze kuzo. “UMlu ubengomunye wezingane ezafunda ngohlelo lokufundisa abaqhamuka emndenini entulayo. Ungomunye wabantu ababuya bezobonga emkhandlwini.” Uthe bayafisa ukuthi iziphathimandla zisize kubanjwe indoda enetshebe ngokubathathela uMluleki. Phakathi kwamalungu e-ANC abebehambele umngcwabo bekukhona iMeya yaseKing Cetshwayo uNksz Nonhle Mkhulisi, nephini layo uMnuz Lindokuhle Phungula, abe-ANC Youth League KwaZulu-Natal nabaphuma kwi-ANC esifundazweni. Ngesikhathi izikhulumi zisina zidedelana zivalelisa kumufi, bekulokhu kuvela ukuthi namanje umsolwa akakaboshwa. Umufi  kuthiwa wadutshulwa ephuma endaweni yokuzijuxuza, iSecret Night Life entathakusa eseya ekhaya. Kuthiwa umlisa osolwa ngokufa kwakhe nokubikwa ukuthi usazicanasela ngaphandle namanje, wadubula uMbewana ecasulwe wukuthi wayephuzisa izintokazi ezazihamba nabo (umsolwa nabangani bakhe). Umsolwa wakhipha isibhamu wadubula umufi esifubeni nowaphelela khona lapho, eduze kwemoto yakhe esethi uyagoduka. UMbewana obezinze eRichards Bay ubesebenza ngaphansi kukaMasipala iKing Cetshwayo, engumphathi weProject Management kwaWater and Sanitation. Kusukela ngesonto eledlule sekusungulwe i-hashtag ethi #JusticeforMlooh, abantu bathi kumele kuboshwe umsolwa owabulala uMbewana kubuka abantu.