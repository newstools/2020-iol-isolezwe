Mbali Khanyile UKHUNGATHEKILE umndeni wendoda yasePinetown osekuphele amasonto amathathu ungayazi ukuthi ikuphi. UMnuz Nkosi Langa (33) osebenza eTransnet , wanyamalala emuva kokuthola ucingo ngabo-9 ebusuku ngoSepthemba 29. ULanga kuthiwa watshela unina wengane yakhe ukuthi uyabuya emuva kokukhuluma nocingo kodwa wangabe esabuya endlini. Udadewabo, uNksz Zodwa Langa, waKwaNdengezi, uthe namanje basadidekile ngokuduka komfowabo onyamalale nemoto yakhe ayehamba ngayo i-Isuzu D-Max HI-Rider ka 2019. Inombolo yemoto ayehamba ngayo ithi NU 80955. “Okusithusayo wukuthi abe-tracker nabo sebehluleke bancama ukuthola umkhondo wokuthi imoto ingakuphi. Noma sizama ukumfonela umfowethu akatholakali ngoba ucingo lwakhe luvaliwe,” kusho uNksz Langa. Ucele noma ngubani ongase abe nolwazi lokuthi umfowabo ungakuphi, ukuthi abasize ukuze bakhululeke njengomdeni. Okhulumela amaphoyisa KwaZulu-Natal, uColonel Thembeka Mbele, uthe amaphoyisa asePinetown awutholile umbiko ngokuduka kwendoda eneminyaka ewu-33. Udaba luyaphenywa.