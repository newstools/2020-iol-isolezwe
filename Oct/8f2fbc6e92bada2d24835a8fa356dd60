Sabelo Nsele UMENGAMELI Cyril Ramaphosa useshayele ihlombe isimemezelo sokuthi abalimi abamnyama bazobolekwa umhlaba kahulumeni. Encwadini yakhe yamasonto onke uRamaphosa, uxwayise ngokuthi uma abantu abamnyama bengawutholi umhlaba ngokushesha kungaba nodungunyane ezweni njengoba indlala ibhokile. Ngeledlule umnyango wezoLimo nokuThuthukiswa kwezindawo zasemakhaya, umemezele ukuthi uhulumeni uzonika abalimi umhlaba ongu-700 000 wamahektha. Ngesikhathi ethula uhlelo uNgqongqoshe walo mnyango uNkk Thoko Didiza, uthe bazomemezela emasontweni amabili ukuthi abantu bangazifaka kanjani izicelo zokwabelwa umhlaba. Izolo uRamaphosa uthe uhlelo luzokwenza isiqiniseko sokuthi abantu abamnyama nabo bathola ithuba lokutshala nokufuya. “Lokhu kuzokhombisa ngokusobala ukuthi akusilo iqiniso ukuthi abalimi abamhlophe kuphela abaphumelelayo, abamnyama bangamavukane. Lolu hlelo lomnyango luzosiza ekupholiseni amanxeba adaleka ngesikhathi sobandlululo ngesikhathi abantu abamnyama bephucwa umhlaba. Ukunikeza abantu abaningi umhlaba kuzoyithuthukisa le ndima kuphinde kudale amathuba emisebenzi.” URamaphosa uthe abantu abaningi bayawufuna umhlaba. “Ukulambela umhlaba kuyakhula kakhulu, ikakhulukazi kubantu abahlwempu abahlala ezindaweni zasemakhaya. Angazi kwenziwa yini ukuthi ukubuyiselwa kwabantu umhlaba kuhambe ngonyawo lonwabu. Ukuqhubeka ukuthi umhlaba ube sezandleni zabambalwa, akugcini nje ngokuthi kusincishe amathuba okuba nesizwe esihloniphanayo, kepha kungaholela ekutheni lungabi khona uzinzo emphakathini.” URamaphosa uthe bazobhekelela kakhulu abesifazane, intsha nabakhubazekile uma sekwabiwa lo mhlaba.