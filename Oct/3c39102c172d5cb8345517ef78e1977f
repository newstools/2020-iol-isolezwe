UYINQABILE ibheyili umshayeli wetekisi osolwa ngokugwaza abulale umfundi wakwaGrade 11 okuthiwa wanqaba ukulala naye ngemva kokumthengela utshwala. UMnuz Sanele Dube (29), uvele eNkantolo yeMantshi yaseMbumbulu izolo. Usolwa ngokugwaza abulale uSibahle Biyela (17) obengumfundi waseSphephele High eFolweni, wathatha isidumbu sakhe wasisonga ngengubo yokulala wasishutheka ngaphansi kombhede. Umndeni kamufi ubungenankinga nokuthi inkantolo imkhulule ngebheyili uDube kodwa wayenqaba. Icala libe selihlehliselwa uNovemba 23 kuyo le nkantolo ukuze uMbuso uqhubeke nophenyo lwawo. Ngaphandle enkantolo bekubhikisha amalungu omphakathi waseFolweni, awebandla i-United Congregational Church of Southern Africa, awe-ANC nawe-EFF. Bebefuna umsolwa anganikwa ibheyili, icala liqulwe lize limgojele engaphakathi bese enikwa isigwebo esiqinile. UNksz Thobeka Mabhida, oyilungu lomndeni kaSibahle, uthe uDube unqabe ibheyili ngoba ubonile ukuthi ufunwa wumphakathi. “Ubezibona engaphephile uma ephuma ngaphandle ngoba abantu bebemfuna eFolweni ngento ayenza,” kusho uNksz Mabhida. IPhini likaNobhala we-EFF eThekwini, uNkk Banele Thusi, lithe umndeni ubufuna umsolwa aphume kodwa bona beyi-EFF bamfuna abhadle ejele ngesihluku asenza. Kusolakala ukuthi ngo-Okthoba 3 ebusuku, uDube wabizela endlini yakhe uSibahle nomngani wakhe wabathengela utshwala. Kuthiwa kwaphuzwa, ngokuhamba kwesikhathi uDube obengumshayeli wamatekisi eFolweni wazunywa ubuthongo. Kuthiwa umsindo waqala ngenkathi umsolwa esephaphama ebona uSibahle nomngani wakhe sebehamba. “Kungalesi sikhathi lapho okuthiwa wagwaza khona ekhanda umngani kaSibahle waquleka. Wahubha umufi wabuya naye esemgwaza okuthiwa wathi engena naye endlini wabe esemdlwengula eseshonile,” kusho uNksz Mabhida.