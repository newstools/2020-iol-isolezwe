ABANTU abahlala emijondolo bamashe bagcwala imigwaqo emikhulu esenkabeni yedolobha iTheku izolo bekhononda ngenkohlakalo abathi idla lubi kumasipala kodwa uMnyango wezokuBusa ngokuBambisana awuthathi zinyathelo. UMnuz Mqapheli Bonono, iPhini likaMengameli wenhlangano Abahlali baseMjondolo, uthe iningi labantu libhekene nobubha kodwa imali eyabelwe bona igcina ingaziwa ukuthi ishona kuphi. “Sifuna ukwazi ukuthi kungani ihhovisi loMnyango wezokuBusa ngokuBambisana lingasho lutho ngenkohlakalo eyenzeka eThekwini ekubeni likwazi ukusukuma uma inkohlakalo yenzeka kwabanye omasipala,” kusho uBonono. Phakathi kwezinto abakhononda ngazo wuR25 million okuthiwa wabelwa umasipala nguMnyango wezokuThuthukiswa komphakathi ukuthi ubhekelele ngokudla abantu abahluphekayo abawu-88 000 kodwa kwagcina kuzuze abawu-1 026 kuphela. “Sifuna uMnyango wezokuThuthukiswa koMphakathi wenze imizamo yokuthi le mali ibuyiswe ukuze inikezwe eyayabelwe bona,” kusho uBonono. Babuye bakhala ngemibiko yokucwila kwemali ewuR700 million okuthiwa kwakungeyokuletha amanzi nokuthuthwa kwenyubathi eThekwini nayo okubikwa ukuthi inyamalele. Uthe bafuna ukwazi okwenzekayo ngombiko kaManase owawucacisa ngokulahleka kwezigidi zamaRandi kodwa kwangaboshwa muntu Imashi iqale epaki iKing Dinuzulu yaphelela eCity Hall. Abamukele incwadi yezikhalo ngoMnuz Leornad Masinga woMkhandlu weTheku, uMnuz Linda Nzama, wehhovisini likaNdunankulu KwaZulu-Natal, uMnuz Sihle Zikalala noMnuz Melusi Sibiya wehhovisi loMnyango wezokuBusa ngoBambisana neziNdaba zoMdabu esifundazweni. Abahlali Basemjondlo banikeze izikhulu izinsuku eziwu-14 ukuthi ziphendulwe ezikhalweni zabo. UMnuz Lennox Mabaso, okhulumela ihhovisi likandunankulu, uthe ihhovisi lizozibheka izikhalo. “Noma ngabe ngubani olwa nenkahlakalo eyenzeka noma yikuphi, ungumngani walo hulumeni ngakho siyakwemukela ukwenza kwabo. Kubonisa ukuthi basabela ekhweleni elihlatshwa uhulumeni lokuthi asihlangane silwe nenkohlakalo.”