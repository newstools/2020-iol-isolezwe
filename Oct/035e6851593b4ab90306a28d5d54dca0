Sabelo Nsele AZOGCWALA imigwaqo amalungu eCosatu kusasa njengoba lo mfelandawonye wezinyunyana zabasebenzi uzoba nemibhikisho ezingxenyeni ezahlukene zezwe. Izolo iCosatu inxuse wonke amalungu ayo nabasebenzi ukuba bangalubhadi emsebenzini njengoba iqinisa umkhankaso wayo wokulwa nenkohlakalo, ukudilizwa kwabasebenzi nokuhlukunyezwa kwabesifazane ezindaweni zokusebenza. Kuhlelwe ukuba kube nemibhikisho ezindaweni ezingu-14 ezahlukene kuleli kodwa lo mfelandawonye uthe isibalo sababhikishi ngeke sibe amakhulu ngamakhulu abasebenzi abajwayelekile uma kunemibhikisho ngenxa yokugwema ukubhebhetheka kweCorona. KwaZulu-Natal kulindeleke ukuthi abasebenzi bahlangane enkundleni yezemidlalo iCurries Fountain, lapho bezobe beholwa khona iPhini likaMengameli wesibili kwiCosatu, uNksz Louisa Thipe. Kuzoba nojenga lwezimoto kubhekwe ePinetown, lapho kuzobhikishwa ngaphandle kwesiteshi samaphoyisa. UNobhala jikelele weCosatu uMnuz Bheki Ntshalintshali, unxuse bonke abasebenzi abangezukuba ingxenye yemibhikisho ukuthi bahlale emakhaya njengengxenye yokweseka umkhankaso. “Sifuna ukubhekana ngqo nohulumeni nezinkampani ezizimele. Sifuna kuphele inkohlakalo eyenza ukuthi abantu balahlekelwe amathuba omsebenzi. Sesifikile isikhathi sokuthi silwe. Uma singaqhubeka sihlale phansi, ngabe kusho ukuthi siyasivuma isigwebo sikadilikajele esisinikwa uhulumeni nezinkampani ezizimele sokuphatha budlabha umnotho.” UNtshalintshali uthe ngomkhankaso bafuna ukufaka ingcindezi kuhulumeni nasezinkampanini ezizimele ukuthi zihloniphe izibopho ezazenza ngenkokhelo yabasebenzi, ukudalwa kwamathuba emisebenzi nokuphuculwa kwezokuthutha nezimo zokusebenza kwezempilo. I-Cosatu ithe ayijabule ngendlela uhulumeni asingathe ngayo imali yeCovid-19 TERS. Le mali inikezwa abalahlekelwe imisebenzi noma ebebesebenza amahora amancane kunajwayelekile ngesikhathi sikathaqa. I-Cosatu isola ukuthi le mali ikhwatshanisiwe njengoba abasebenzi abaningi bengazange bayithole.