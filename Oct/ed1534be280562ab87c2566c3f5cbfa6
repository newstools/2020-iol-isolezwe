BEKUNENCWADI ebigunyaza ukuthi aboshwe usomabhizinisi obekwe icala lokubulala ngokudubula uswenka uMnuz Mluleki Mbewana (32) endaweni yobumnandi eSpringfield, eThekwini. Impunyela uMnuz Jonas George Tsautse (30), ubekwe icala lokubulala ngenhloso, elokudubula endaweni egcwele abantu nokuphatha isibhamu esingekho emthethweni. Uvele eNkantolo yeMantshi eThekwini izolo eyocela ibheyili. Kuvele ukuthi ubebalekela icala lokushayela budlabha eSandton, eGoli, ngaphambi kokubulawa kukaMbewana ebusuku ngoSepthemba 23. IMantshi uMelanie de Jager ithe isinqumo ngebheyili sizophuma ngoLwesihlanu emuva kwezethulo zoMbuso nethimba labameli abebemcelela ibheyili izolo. Ithe uma ummangalelwa elahlwa yicala uzogwetshwa udilikajele. Umshushisi, u-Advocate Nhlanhla Shange, ufunde incwadi efungelwe yomphenyi wecala, umseshi uCaptain Njabulo Thabethe, ebeke isithombe esibi ngoTsautse ochazwe wuMbuso ngokuthi unodlame. UMbuso uthi ngoLwesithathu (Septhemba 23) ngo-11.30 ebusuku kwavalwa indawo yobumnandi eRich Durban, uTsautse noMbewane baphumela ngaphandle nabanye abebehambele le ndawo. Isidumo sasuka endaweni epaka izimoto lapho kusolwa ukuthi uTsautse waqonda kuMbewana owayesemotweni yakhe iBMW X4 ehlezi nomngani wakhe nabesifazane ababili ngemumva. Kuthiwa wafike wathethisa abesifazane ethi ufike wabathengela utshwala iMoet behlezi etafuleni lezigwili manje sebehamba namanye amadoda. Wayesethelwe ngezibonkolo kangangoba kuthiwa waqonda emotweni yakhe iMercedes eyolanda isibhamu. “Walahla phansi ngempama umngani wakhe owayemi eduze kwemoto kwaqathaka phansi okhiye wabathatha wavula imoto wathatha isibhamu. Wadubula kabili phezulu wabuyela kuMbewana afike amdubula kabili esifubeni. Wasuka lapho wabuyela emotweni yakhe wayisusa ngesivinini ehamba esedubula umlibe abantu becasha bezivikela kukubi,” kusho uShange. UMbewana waqinisekiswa ukuthi useshonile ngenkathi efika esibhedlela. UMbuso udalule ukuthi uTsautse unebhizinisi lemfuyo, elokuthuthela umphakathi amanzi, elokucwala izinwele, amathaveni amabili futhi uhweba kwiForex. Unezingane ezimbili ulindele eyesithathu futhi unezingoduso ezimbili enguthisha nebheke ukusebenza kwendawo ecwala izinwele eClermont. Waboshwa emuva kwezinsuku eziwu-13 kwenzeke isehlo ebalekele eGoli eflethini alikhokhela irenti kaR40 000 ngenyanga.