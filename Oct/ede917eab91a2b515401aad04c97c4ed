KUNXUSWA abafundi bakwa-matric KwaZulu-Natal ukuthi bazimisele uma sebebhala izivivinyo zokuphela konyaka, ukuze kunyuke izinga lokuphasa nakuba bebefunda ngaphansi kwezimo ezibucayi ngemva kokuhlasela kweCovid-19. UNgqongqoshe wezeMfundo esifundazweni, uMnuz Kwazi Mshengu, uphonse inselelo kubafundi wathi abalwele ukuthola * -85% ku-matric kulo nyaka. Ubekhuluma nabafundi ngesikhathi kwenziwa isifungo sokuzibophezela ukuthi izivivinyo ngeke zibe nezihibe eNorthwood Boys High eMhlanga ngoLwesihlanu, lapho bekuhlangene abafundi abenza * -matric abebevela ezikoleni ezahlukene. “Siyajabula ukuthi ngokubambisana nazo zonke izinhlaka ezithintekayo, sikwazile ukufinyelela kulesi sigaba sokuthi sithathe isifungo sokubhalwa kwezivivinyo. Ngenxa yokugasela kweCovid-19 kuleli, beyiminingi imibono ngokumele kwenziwe. Abanye bebethi lo nyaka wezemfundo awuthathwe njengongekho kuqalwe kabusha ngonyaka ozayo,” kusho uMshengu. Uncome iqhaza lothisha, wathi babeke impilo yabo engozini yokutheleleka ngalo mbhedukazwe, kodwa basiza abafundi ukuze babhale izivivinyo. UMnqobi Shoba (18) ofunda eNorthwood Boys, ugqugquzele ozakwabo ukuthi bazibambe ziqine yize kube ngunyaka obunezinselelo. Abafundi bazibophezele ukuthi ngaso sonke isikhathi uma bengena ezindaweni zokubhala, bazoqinisekisa ukuthi bafaka izinto zokuzivikela kulolu bhubhane futhi uma umfundi kutholakala ukuthi usehaqekile ngeke avunyelwe ukubhala. Khonamanjalo, kuhlonishwe ngezitifiketi abafundi ababambe iqhaza kwiYoung Falcons Camp yeSouth African Air Force. Lo mcimbi ubuseCoastlands eMhlanga, ubuhanjelwe yiSilo. Isilo sithe: “Siyajabula ukuthi esikhathini esinjengalesi lapho izwe libola, kodwa lo mbutho uveze ithuba elinjengaleli kubantwana bethu.” Bangu-734 abafundi abamele zonke izifunda KwaZulu-Natal abathole izitifiketi.Obambe njengesikhulu esiphezulu kwiSAAF, uMajor General Mzayifani Buthelezi, uthe uma kula makhempu kujutshwa abantu abehlukene abawochwepheshe ukuze bacije abafundi.