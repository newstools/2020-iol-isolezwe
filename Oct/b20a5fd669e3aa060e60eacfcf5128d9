SISULILE isigubhukane emsebenzini isikhulu esiphezulu soMgeni Water, uMnuz Thami Hlongwa. Okwamanje akucaci ukuthi uHlongwa ushiyeleni emsebenzini kodwa Isolezwe lithole ukuthi kunophenyo oluqhutshwa yizinhlaka zomthetho ngokukhishwa kwamathenda eMgeni Water. Kodwa lokhu ngeke kuqinisekiswe okwamanje. Encwadini ethunyelwe wuSihlalo weBhodi loMgeni Water, uMnuz Magasela Mzobe, kubasebenzi ngoLwesithathu kuthiwe uHlongwa usulile ngo-Okthoba 21 futhi ibhodi lisamukelile isinqumo sokusula kwakhe. "Okwamanje uNkk Nomalungelo Mkhize oyisikhulu esibhekele ezezimali uzobamba esikhundleni sesikhulu esiphezulu kuze kube ibhodi imemezela ezinye izinhlelo. Silahlekelwe ngokushiya kukaHlongwa kodwa sinethemba ukuthi ubuholi obusele buzowuqhuba kahle umsebenzi," kusho uMzobe esitatimendeni esithunyelelwe abasebenzi. 