SIDLULE nabantu abawu-13 isiphihli sengozi yetekisi neloli esenzeke phakathi noLundi neMelmoth, KwaZulu-Natal, ku-R66 ngoLwesithathu ekuseni. Kubikwa ukuthi letekisi ibisuka KwaNongoma ibheke eThekwini kanti iloli belisuka eMelmoth liya eVryheid. Kwabashonile kubalwa ingane ebingakazalwa, okuthiwa itholwe isiphumile esiswini ngenxa yengozi, kanye nomshayeli weloli okuthiwa ushonele endaweni yesigameko. Okhulumela abezimo eziphuthumayo i-EMRS, uMnuz Robert McKenzie ukuqinisekisile ukuthi bawu-13 abantu abafe kule ngozi eyenzeke ngabo-8 ekuseni. Uthe amaphoyisa abekhona ukuzophenya okudale ingozi. Kwenzeka lengozi nje emasontweni amabili edlule kushone amalungu awu-13 omndeni wakwaMndali engozini yetekisi KwaMashayelani, eKilmun ngaseBulwer. 