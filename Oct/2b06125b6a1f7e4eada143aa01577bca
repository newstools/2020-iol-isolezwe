Sabelo Nsele AMALUNGU e-EFF KwaZulu-Natal abhikishe ngaphandle kwehholo ledolobha eThekwini ezwakalisa ilaka lawo ngokubuyiselwa emsebenzini kwezikhulu zikaMasipala weTheku ezithinteka emaceleni enkohlakalo. Izikhulu ezimbili ebezikade zimisiwe - uMnuz Sipho Nzuza oyimenenja kamasipala noMnuz Sandile Ngcobo oyisikhulu sakwaSupply Chain Management - zibuyele emsebenzini kuleli sonto. Amagama azo ayaphathwa emacaleni enkohlakalo nokukhwabanisa ethenda kadoti kaR430 million, athinta naloyo obeyimeya yomkhandlu, uNkk Zandile Gumede. I-EFF ikugxekile ukubuyiselwa kwazo emsebenzini yafunga yagomela ukuthi izoyiqeda inkohlakalo kumasipala. USihlalo we-EFF KwaZulu-Natal, uMnuz Vusi Khoza, uthe bekungafanele zibuyiselwe emsebenzini. “Njengoba silapha kasijabule ngenkohlakalo ekhona kumasipala. Uma ngingakubalela nje, imenenja yomkhandlu ingaphandle ngebheyili njengoba ithinteka ecaleni lenkohlakalo yezigidi zamaRandi. Lelo cala lisaqhubeka enkantolo kepha isibuyiselwe emsebenzini. “Kubuye kube khona nomunye futhi owayekade eboshwe noNzuza noNkk Gumede, uNgcobo, naye usebuyiselwe emsebenzini. “Bonke abathinteka emacaleni enkohlakalo nokukhwabanisa kufanele bahlale emakhaya kuze kuphothulwe amacala abo ezinkantolo.” UMasipala esitatimendeni uthe, uNzuza bese kufanele abuyele emsebenzini ngoba bese liphelile ikhefu lezinyanga ezintathu ayekade elithathile. UNzuza wathatha ikhefu emva kokuthi kuphele izinyanga ezintathu emisiwe emsebenzini kusaqhuntshwa uphenyo. Uthe uNgcobo ngeke asebenzele kwaSupply Chain Management kepha uzokuba esebenzela kwezezinhlekelele. Imibandela yebheyili ayimvumeli ukuthi asebenzele kwaSupply Chain Management ngoba kusatshwa ukuthi angaphazamisa uphenyo.