UKUSHODA kwabasebenzi ezikhungweni zokuhlolelwa izincwadi zokushayela eRossburgh nasePinetown, kungenye yezinkinga eziholela ekugcwaleni ngokweqile kwabantu nokuthi bangalutholi usizo abaludingayo ngokushesha. UNgqongqoshe wezokuThutha ukuPhepha nokuXhumana koMphakathi KwaZulu-Natal, uMnuz Bheki Ntuli, izolo uhambele lezi zikhungo ukuyohlola ukuthi uqhubeka kanjani umsebenzi kuzo. Abantu abebemi emigqeni emide ebize iyophuma ngesango, bathe bavuke ngovivi ngenhloso yokuthola usizo abanye babo baveza ukuthi bebelokhu befike ngayizolo bangakuthola ukusizakala ngenxa yesibalo esithile okumele sisetshenzwe ngosuku. UNtuli uthe ukukhula kwesibalo sabantu abahlala emalokishini eTheku asondelene nezikhungo, kwenza kube nesidingo sokuthi umnyango wakhe kube khona okwenzayo ukulekelela kulesi simo. “Ngibonile ukuthi ikhona ingcindezi kubantu abafika bezofuna usizo ngoba abanye selokhu befike ekuseni kakhulu. Imigomo yeCovid- 19 yenze kwabanzima ukulekelela abantu kanti nakho ukushoda kwabasebenzi ezikhungweni kunomthelela okuyinto okumele kuhlangatshezwane nayo ngokushesha,” kusho uNtuli. Uphinde wakhala ngezakhiwo ezincane ikakhulu eRossburgh athe yisikhungo esisetshenziswa abantu abavele emalokishini amaningi eTheku. UMnuz Sandile Khawula waseMlaza, obezovuselela izincwadi zakhe zokushayela eRossburgh, uthe nakuba begcina behlala isikhathi eside emigqeni kodwa impatho yezikhulu ezisebenza kulesi sikhungo yinhle kakhulu. “Ngicabanga ukuthi nabo kungaphezu kwamandla abo. Nawe uyazibonela abantu baningi kakhulu kanti kunesibalo esithile okumele sisetshenzwe ngosuku. Ngaphambi kokuthi kuqale ukusebenza, umphathi uzile kithina wasichazela kahle ngesimo ababhekene naso, ngakho nathi siyaqonda ukuthi kumele simlinde ngoba ngeke sisizakale ngokushesha,” kusho uKhawula. Uthe ukuphepha kubhubhane iCovid-19 yinto eqashelwe kakhulu ngoba noma besemigqeni, kuyagcizelelwa ukuthi baqhelelane. Emva kokuvakashela izikhungo zokuhlolelwa ukushayela, uNtuli udlulele eMariannhill Toll Plaza nalapho obekunesivimbamgwaqo ebesibhekene ngqo nabashayeli bamaloli njengoba emasontweni edlule izingozi ezidlule nabantu abevile ku-20, bezihlanganisa amaloli. “Njengengxenye yemikhankaso yeNyanga yezokuThutha, siqwashisa umphakathi ngokusebenzisa umgwaqo ngendlela efanele. Izingozi eziningi ezenzekayo emgwaqweni zibandakanya amaloli. Sigqugquzela ukusetshenziswa kwamaloli akulungele ukuba semgwaqweni,” kusho uNtuli. Khonamanjalo, inkonzo yesikhumbuzo sabangu-13 kwabangu-16 abashone engozini yetekisi eyayisuka KwaNongoma neloli emgwaqweni uR34 ngesonto eledlule, izoba namuhla enkundleni yezemidlalo KwaGqikazi, KwaNongoma.