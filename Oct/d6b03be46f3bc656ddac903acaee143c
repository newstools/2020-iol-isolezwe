Sabelo Nsele I-ANC KwaZulu-Natal, isikhombe indlela imeya nosomlomo kumasipala okhungethwe izinkinga, Umdoni. Izolo, uNobhala we-ANC esifundazweni uMnuz Mdumiseni Ntuli, umemezele ukwehliswa esikhundleni kwemeya, uMnuz Thabani Dube nosomlomo uNksz Nombuso Mpanza. Lesi sinqumo sithathwe emva komhlangano wesigungu esiphezulu se-ANC KwaZulu-Natal, ophele ngoMsombuluko. UNtuli uthe bese kufike isikhathi sokuthi ibhantshi ligcwale umoya kulaba bobabili ngenxa yezinkinga ebezilokhu ziqhubeka kulo masipala ngaphansi kobuholi babo. UNtuli uthe kusukela ngo-2018 bezingapheli izinyanga ezintathu kungekho umbiko ozotholwa yisigungu esiphezulu sesifundazwe mayelana nezinkinga zakulo masipala. “Izinkinga eziningi zidalwa ukwehluleka kwabaholi nokungabambisani kwamakhansela ethu. Emva kokubona ukuthi kazixazululeki lezi zinkinga, sibone kungcono sigudluze esikhundleni imeya nosomlomo.” UNtuli uthe isipikili sokugcina kube wukuhluleka kobuholi bomkhandlu ukuthathela izinyathelo izikhulu zikamasipala ezathatha isinqumo sokuziholela imali yokusebenza umsebenzi obucayi ngesikhathi sikathaqa. “Abasebenzi bazithathela leso sinqumo ngaphandle kokwazisa umkhandlu. Sabe sesiyalela ubuholi ukuthi buqondise ubugwegwe labo basebenzi kepha bahluleka ukwenza lokho. Abanye balabo basebenzi bayibuyisela emuva le mali ngoba babazi ukuthi ayikho emthethweni le nto abayenzayo kepha ubuholi bahluleka ukuthatha izinyathelo.” Khonamanjalo, leli qembu selibuye lashaya ungqimphothwe mayelana nodaba lokuketulwa kweMeya yaseMtubatuba, uMnuz Velangenkosi Gumede, oyikhansela le-IFP. Ngesikhathi uGumede ephucwa iketango lobumeya linikwa ikhansela le-ANC, uMnuz Thobelani Verus Ncamphalala, i-ANC esifundazweni yayikade ithe izoqondisa ubugwegwe amakhansela ayo ngalesi senzo kunokwesabela ukuthi singahle sibe nomthelela ongemuhle emizameni yokubuyisana phakathi kwe-ANC ne-IFP. Izolo, uNtuli uthe banelisekile ngencazelo abayithola ngokwaholela ekutheni kugudluzwe uGumede ngevoti lokungabethembi ubuholi bakhe ekuqaleni kwenyanga. UNtuli uthe amakhansela abo abesekhathele ukuhluleka kobuholi be-IFP ukuhambisa izidingo kubantu. “Izinto bezimapeketwane lapha, i-IFP ibisishintshe izimeya kwaze kwakathathu. Amakhansela e-IFP avota kanye nawethu ukuthi kukhishwe imeya yawo.”