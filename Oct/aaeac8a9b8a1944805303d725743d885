UPHIKO lwezokushushisa, iNational Prosecuting Authority (NPA), isiziqhelelanisile nemibiko yokuboshwa kukaNobhala-jikelele we-ANC uMnuz Ace Magashule. Imibiko mayelana nencwadi ekhishwe yinkantolo okuthiwa igunyaza ukuboshwa kukaMagashule isabalalise okomlilo wequbula izolo ebusuku. Engxoxweni ne-website enguzakwabo weSolezwe, i-IOL izolo uMagashule ukuqinisekisile ukuthi usezihabulile izindaba zencwadi egunyaza ukuboshwa kwakhe kodwa akekho osexhumane naye noma nabameli bakhe ngalokhu. Oklebe, obekuthiwa yibo abazobopha uMagashule mayelana namacala enkohlakalo, basheshe bazichitha lezi zindaba bathi abazi lutho ngencwadi egunyaza ukuboshwa kukaMagashule. Engxoxweni ne-EWN, okhulumela iNPA, uSindisiwe Twala uthe ngeke bakuqinisekise noma bakuchithe ukuthi kunophenyo ngoMagashule. “Ukube lukhona uphenyo ngaye noma ukube kuthiwa besizombopha, besizokwenza ngasese, singakumemezelelani?” Izindaba zokuboshwa kukaMagashule zilandela ukuboshwa kwesiqumama sikasomabhizinisi uMnuz Edwin Sodi, owayeyiNhloko yomnyango wezokuHlaliswa kwaBantu eFree State uMnuz Nthimose Mokhesi nowayeyimeya yaseMangaung uSarah Mlamleli. Bonke basolwa ngenkohlakalo, ukweba kanye nokushushumbisa imali okuhlobene nethenda kaR250 million.