OGAQELE isikhundla sokuhola iDA, uNksz Mbali Ntuli, ufuna labo abangasebenzi bathole isibonelelo sikahulumeni noma isidlulile iCorona. UNksz Ntuli, oyilungu lesiShayamthetho KwaZulu-Natal, uthe ukungatholi sibonelelo kwamadoda aneminyaka ephakathi kuka-18 no-55 angasebenzi yikho okuholela ekutheni iningi lawo ligcine selenza izinto eziphambene nomthetho. UNksz Ntuli ozoqhudelana noMnuz John Steenhuisen embangweni wokuhola iDA engqungqutheleni yeqembu ngesonto elizayo, ubekhuluma engxoxweni abe nayo nezazi zomnotho, lapho bebebhunga khona amaqhinga okutakula umnotho wezwe. Engxoxweni ebisezinkundleni zokuxhumana uNksz Ntuli ubexoxa noSolwazi Co-Pierre Georg waseNyuvesi yaseKapa kanye noDkt Sithembile Mbete waseNyuvesi yasePitoli. Uthe kubalulekile ukuthi abantu abangasebenzi kube khona isibonelelo sikahulumeni abasitholayo nyanga zonke. “Ngihlezi ngizibuza ukuthi kwenziwa yini kuleli lizwe singabi naso isibonelelo esitholwa abantu abangasebenzi. Ngabe kwenziwa wukuthi ziningi kakhulu izibonelelo ezikhona kuleli zwe? Okuyinkinga wukuthi umuntu wesilisa oneminyaka ewu-18, mhlawumbe ozohlala iminyaka ewu-40 engawutholi umsebenzi, yena akanaso isibonelelo asitholayo kuze kube udlula eminyakeni ewu-55. Lokhu kucindeza umuntu ongasebenzi aze azithole esenza izinto eziphambene nomthetho. Isibonelelo sabantu abangasebenzi sikhona kwamanye amazwe, siqhubeka kahle ngaphandle kwezinkinga.” Uthe:”Yebo ngiyazi sinesikweletu esikhulu njengezwe kodwa ngiyakholelwa wukuthi lesi sibonelelo singasiza ukunciphisa ububha sibuye sisize abafuna ukuziqalela amabhizinisi abo.” Uthe sekuyisikhathi sokuba izakhamuzi zivuke emaqandeni zilwele izidingo zazo. “Lesi yisikhathi sokuthi siqinise izwi uma sikhuluma ngezinto esizidinga kuhulumeni. Isimo ezweni sibi, iningi labantu abasha lizithola livaleleke ngaphandle uma kuziwa emathubeni omnotho. Ngaphambi kokhetho lwango-1994, kwakunokwesabela ukuthi kungasuka uthuthuva, lususwa ngabantu abancishwe amathuba omnotho. Njengamanje ngicabanga ukuthi sibhekene naleyo nkinga yokuthi kungase kube khona uthuthuva uma isimo siqhubeka kanje.”