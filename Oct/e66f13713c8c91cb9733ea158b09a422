I-COSATU KwaZulu-Natal ihlele isiteleka ngo-Okthoba 7 nokulindelwe kuvalwe thaqa imigwaqo emikhulu uN2, N3 nesemadolobheni esifundazwe ilwa nokudilizwa kwabasebenzi, inkohlakalo nodlame olubhekiswe kwabesifazane nezingane. Izophinde ivulele izinkampani amacala enkohlakalo nokukhwabanisa ngokwehlisa ngomlenze imali yeCovid-19 TERS. Le mali ibhekelele abaphelelwe yimisebenzi kuhlasela iCorona. Kokunye iCosatu ezobe ikungenela emgwaqweni kulesi siteleka sikazwelonke, ukudalwa kwamathuba emisebenzi, ukuphoqa uhulumeni nezinkampani ukuthi zihloniphe izibopho abazenza ngenkokhelo yabasebenzi, kuphuculwe ezokuthutha zomphakathi nokulandelwa kwemigomo yezempilo emisebenzini. Lokhu kuvezwe wuNobhala weCosatu KwaZulu-Natal, uMnuz Edwin Mkhize, othe impi yabo ibhekiswe kuhulumeni nakumabhizinisi azimele. UMkhize uthe izinkinga zabasebenzi ziningi futhi bakhathazekile ngesimo somnotho ofadalalayo. “Umvalelandlini ukuveze obala ukuthi abasebenzi basengozini kangakanani. Bekumele bakhethe phakathi kokuhlala ekhaya babhuqwe yindlala noma baye emisebenzini babulawe yiCorona. Baye emsebenzini bengathandi,” kusho uMkhize. Uthe ngemibhikisho yabo bazobe behambele iminyango nezinkampani zikahulumeni, omasipala nezinkampani ezizimele. Uthe balwa nokudilizwa kwabasebenzi izinkampani okubukeka sengathi ukubheduka kweCorona kuzinike ithuba lokwenza into ekade zazihlele ukuyenza. “Sifuna kuphenywe nokuthi iKwaZulu-Natal yabelwa malini kuR500 billion owabolekwa yiNingizimu Afrika, ngaphansi kwayiphi imibandela, yasetshenziswa kanjani imali, yiziphi izinkampani ezahlomula nokuthi kwathengwani. Amasela ebe le mali kawahlukile kubabulali. Izinkampani ezifake izicelo zokuthola imali ye-UIF kodwa zayincozula noma zangabanika abasebenzi sizozivulela amacala. Sifuna uhulumeni ahloniphe izibopho azenza ngokukhokhelwa kwabasebenzi bakamasipala ngo-2018,” kusho uMkhize. ICosatu ithi ifuna kuphasiswe imithetho eyenza kube nzima ukudilizwa kwabasebenzi, umqashi akuthole kuwumqansa futhi kuyizindleko ezinkulu.