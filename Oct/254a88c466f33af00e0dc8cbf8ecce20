ISIDALE amathuba omsebenzi angaphezu kuka-10 000 intuthuko kaR1.3 billion ebizwa ngokuthi Umhlanga Arch, eseMhlanga enehhotela iHilton Garden Inn okungelokuqala ukutholakala eNingizimu Afrika. Umhlanga Arch uvulwe izolo kanti uyintuthuko enezindawo zokudlela, izitolo zezimpahla zosomabhizinisi baseThekwini, amahhovisi, ihhotela likanokusho, nezindawo zokuhlala. UMnuz Marc Rosenberg oyi-Executive Partner kwiMultiply Group engabanikazi boMhlanga Arch, uthe kusukela ngo-2017 ngesikhathi bakha maningi amathuba omsebenzi abawadalile ngoba ngosuku bekukhona abasebenzi abangaphezu kuka-1 000. “Umhlanga Arch uzoshukumisa izinto eMhlanga. Izitolo ezilapha ziletha uguquko kwezomnotho ngoba ngezabantu baseThekwini. Iningi lazo ngezemindeni akuzona izitolo ezinkulu,” kusho uRosenberg. Uthe bebefuna ukuletha umuzwa wezindawo zase-Italy kodwa kube nobuNingizimu Afrika ngendlela yokuthi kutholakale izitolo zakuleli. Izitolo eziseMhlanga Arch yiMomenti, Wasabi, Amanda Ferri, The Gentry, Breazies, Moustache Barbershop, Super Smokehouse, Empiro, Mark Gold, Hello Hunny, The Rotisserrie, Skin Renewal, Holiday Harbour Bay, Home Base, The Baron, Butterscotch, Bachao, Mama Wanda, Ballihoo neBack Yard okuyindawo yeziphuzo esophahleni. Izitolo zinabasebenzi ababili kuya kwabane isitolo ngasinye kuya ngokuthi kwenziwani kusona. Kunezindawo zokwenza imihlangano, amahhovisi, izindawo zokuhlala abantu ezinabanikazi abahlala kuzo nalabo abazoziqashisela izivakashi ezizongcebeleka eThekwini. Le ndawo ibheke ngasolwandle kanti ulwandle lubonakala noma ngabe ukusiphi isitolo.