Mbali Khanyile KUNCONYWE igalelo lothisha abasebenze ngokuzinikela kulo nyaka yize iCovid-19 ibibeka impilo yabo engcupheni. Lokhu kugqame ngesikhathi kugujwa usuku lwabo izolo. UNobhala jikelele weSouth African Democratic Teacher’s Union, uMnuz Mugwena Maluleke, uthe lesi yisikhathi sokuqhakambisa imisebenzi emihle eyenziwa ngothisha abebhekene nezingqinamba ezehlukene eziguqula isimo sokusebenza ezikoleni. “Siyaziqhenya ngamaqhawe esiyohlezi siwakhumbula asishiye emhlabeni ngenxa yeCovid-19. Yize isimo besisibi, othisha baqhubekile nomsebenzi omuhle befundisa futhi beqikelela ukuthi isimo sabafundi sikahle.” Uthe igciwane libuye laveza izingqinamba othisha ababhekana nazo zokufundisa amakilasi agcwele ngokweqile, ukusebenza ezikoleni ezingenayo ingqalasizinda edingekayo nezinkinga zokushoda kwamanzi. I-IFP income othisha abangazange badikibale emsebenzini wabo yize igciwane belibhokile. UNkk Thembeni Madlopha-Mthethwa okhulumela i-IFP kwezemfundo, uthe iCovid-19 kumele ibe yisifundo kuhulumeni mayelana nezingqinamba zansuku zonke othisha ababhekana nazo. “Othisha babambe iqhaza elikhulu ekukhuliseni abantwana ngolwazi.” Uthe ukuhlukunyezwa kothisha ngokunye okumele umphakathi ukugweme. UNgqongqoshe weMfundo eyiSekelo, uNkk Angie Motshekga, uthe kwethulwe i-App ezolekelela ekubhekeleni isimo sempilo yothisha nabafundi ebizwa ngokuthi yiWhatsApp TeacherConnect, okuyinkundla ezosetshenzisa kucotshelelwana ngolwazi mayelana nokunqandeka kweCovid-19 ezikoleni. “Ngalolu hlelo umphakathi kuzoba lula ukuthi wazi ngezimpawu zegciwane ubuye ukwazi ukulinqanda ngokushesha.”