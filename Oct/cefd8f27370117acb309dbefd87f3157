Mbaliu Khanyile KUFE abantu ababili kwalimala abangu-15 engozini yeloli eshayisane nezimoto ezine eSlangspruit, eMgungundlovu, ngoLwesibili ntambama. Kuthiwa kule ngozi kushayisane iloli, iveni nezimoto ezintathu ezimpambanweni zemigwaqo u-Archie Gumede noPentrich. Abezimo eziphuthumayo kubikwa ukuthi bafike ngabo-5 ntambama isimo sisibi abantu belimele kanzima. Izidumbu zababili abashone emuva kwesigameko sengozi, bezilele eduze kwezimoto ezishayisene. UMnuz Ross Campbell we-ER24, uthe ithimba labo lifike kunabantu abayisishi-yagalombili abebelimele kanzima nabayisithupha abebelimele okungatheni. “Babili abantu esifike sebeshonile endaweni yesigameko. Abanye balabo abalimale kanzima sibaphuthumise ezibhedlela ukuze bathole usizo lwezempilo,” kusho uCampbell. Okhulumela amaphoyisa KwaZulu -Natal, uColonel Thembeka Mbele, usiqinisekisile isigameko sokushona kwabantu ababili engozini eyenzeke ngoLwesibili eSlangspruit. “Kuvulwe icala lokubulala ngokungenhloso. Amaphoyisa asaphenya imbangela yengozi,” kusho uCol Mbele.