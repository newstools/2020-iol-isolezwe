ASELALA komakhelwane ngenxa yokwesaba ukubulawa amalungu omndeni ohlaselwe kwadutshulwa kwashona izelamani zabafana, kwalimala nengane yentombazane eneminyaka emine. UMnuz Siyabonga Hlela (28) nomfowabo uMnotho Hlela (11) baseSt Chad, eMnambithi, badutshulwe ngoyaba lwezinhlamvu phambi kwamalungu omndeni wabo ngoLwesihlanu ebusuku. Manje umndeni udidekile futhi uhlalele ovalweni ngoba abasolwa abakaboshwa. Kuthiwa bekuhlangene amalungu ayisishiyagalombili ekamelweni elingaphandle kwendlu enkulu kwaHlela ezobuka Uzalo kwithelevishini. Ngesikhathi kuqala Uzalo, kungene indoda ebingazimbozile ubuso abangayazi kuleli kamelo yama ngasemnyango yababuka bonke abebengaphakathi endlini. Le ndoda kuthiwa ibe isihlehla ibuyela emnyango yakhuluma nomuntu obemi phandle, yabuya yadubula uHlela amahlandla ayisithupha wawa phansi. Ilungu lomndeni elicele ukungadalulwa ngoba lisaba, lithe kusuke isidumo endlini kwahayizwa. “Umfowethu oneminyaka engu-14 usukume wayophakamisa ubhuti (Siyabonga) ememeza igama lakhe kanti izozwa le ndoda ebidubula emnyango. Le ndoda ebingakhombisi nokuthuka ibuye endlini yaqedela ubhuti yamdubula ngezinhlamvu ezine. Asazi noma kungalesi sikhathi yini lapho uthunjana wasekhaya (uMnotho) edubuleke khona ngoba sibone esopha,” kusho ilungu lomndeni. Lithe umfowabo ubengabhemi engaphuzi futhi ubengenazitha kodwa ezisontela. Lithe indlu okwenzeke kuyona isehlo isegcekeni elilodwa nendlu yomxhaso abahlala kuyona nonina. Liqhube lathi bafike kule ndawo ngo-2014 besuka eMsinga impilo yaba nzima kwaze kwaba wukuthi umfowabo uthola umsebenzi kwaDunlop ngoFebhuwari ngonyaka odlule. Lithe baye kobuka ithelevishini endlini yomfowabo ngoba eyabo ibifile. “Sihlalele ovalweni asisoli lutho ngoba ubhuti ubengenazo izitha ezwana nawo wonke umuntu. Mhlawumbe umuntu obenomona owenze le nto ngoba ubhuti bese esiguqulile isimo sempilo salapha ekhaya futhi esezoqeda ukwakha indlu engamagumbi amathathu. Umama uvukwe ushukela ngemuva kwalesi sehlo, kwathina asazi ukuthi sizongena kanjani endlini okubulawelwe kuyona abafowethu phambi kwethu,” kusho ilungu lomndeni. Lithe silokhu sibuya isithombe sokwenzekile emiqondweni yabo. Okhulumela amaphoyisa KwaZulu-Natal uCaptain Nqobile Gwala, uthe kuvulwe amacala amabili okubulala aphenywa amaphoyisa aseMnambithi. Uthe kudutshulwe abantu abathathu okungowesilisa oneminyaka engu-28 okukhona kubo nengane eneminyaka engu-11 abashonele endaweni yesehlo. “Badutshulwe kaningi ekhanda nasemzimbeni. Ingane yentombazane eneminyaka emine idubuleke onyaweni yaphuthunyiswa esibhedlela,” kusho uCaptain Gwala.