Sabelo Nsele KUNEZIKHALO ngomtapo wolwazi obiza R39 million owavulwa ngonyaka odlule eDumbe. Amalungu esiShayamthetho saKwaZulu-Natal afike akhexa uma ebona iBilayoni Library, azwakalisa ukungabaza ukuthi kwasetshenziswa izigidi wakhiwa. Nakuba wavulwa ngonyaka odlule ngowayengundunankulu, uMnuz Willies Mchunu, kuze kube manje awukakaze uphele ukwakhiwa. Amalungu ekomiti lezoBuciko namaSiko esiShayamthetho saKwaZulu-Natal, athole ukuthi lo mtapo wolwazi ungasha ube wumlotha uma wokheleka ngomlilo ngoba amapayipi okucisha umlilo awaxhunyiwe. Kunokwesabela ukuthi uphahla lwawo lungaphephuka uma kungahlasela umoya onamandla ngoba aluqediwe. Izisebenzi zitshele amalungu ekomiti ukuthi kwesinye isikhathi ziyaphoqeleka ukuvuka ebusuku uma imvula ina, zigudluze izincwadi ngoba kunezingxenye ezigenwa ngamanzi. Kuvele nokuthi izinyoni ziyazingenela ngoba kunezikhala ngenhla kwamawindi. Abasebenzi batshele amalungu ekomiti ukuthi isakhiwo kasiphephile futhi asikulungele ukusetshenziswa ngabantu. USihlalo wekomiti uMfundisi Vusi Dube, uthe bazobiza umnyango nonjiniyela, abazocwaninga ukuthi ngabe umsebenzi owenziwe kulesi sakhiwo uzifanele yini izigidi zamaRandi ezakhishwa wumnyango. “Yebo isakhiwo sikhona kepha kuningi okungalungile kusona, okudinga ukulungiswa ukuze umphakathi uzokwazi ukuwusebenzisa kahle lo mtapo wolwazi.” Ilungu le-ANC uNkk Nomakiki Majola, lithe umnyango nosonkontileka kuzomele bachaze ukuthi kuvimbephi njengoba ukwakhiwa komtapo wolwazi kungapheli. “Kuyacaca ukuthi lonke uhlelo lokwakhiwa kwawo aluzange luhambe kahle. Umnyango nosonkontileka kuzofanele basichazele ukuthi kuzothatha isikhathi esingakanani ukuthi kuphothulwe ukwakhiwa kwawo.” Ilungu le-IFP uNksz Phumzile Buthelezi, lithe izinkinga ngokwakhiwa komtapo wolwazi azizintsha. “Sasithi uma sifika njengekomiti, sithole kuxhakathisiwe, kufakwe izitini ezindala ngoba nakhu bezwe kuthiwa siyeza, befuna kubonakale sengathi umsebenzi uyaqhubeka. Samangala uma sekuthiwa umtapo wolwazi uyavulwa ekubeni ungakaqedwa ukwakhiwa.” Okhulumela umnyango uNkk Phathisa Mfuyo, uthe umnyango uyazi ngezinkinga futhi uzama ukuzilungisa. “Into esiyenzile, sinqamule inkontileka yenkampani ebikade yakha lo mtapo wolwazi ngoba besingajabule ngendlela abebenza ngayo. Asizange sibakhokhele yonke imali ngoba vele abawuqedanga umsebenzi. Njengamanje sisezinhlelweni zokuthola inkampani entsha ezoqedela lo msebenzi.” Lo mtapowolwazi wavulwa ukwakhiwa kwawo kwase kubambezeleke ngeminyaka emihlanu ngenxa yazo izinkinga zosonkontileka.