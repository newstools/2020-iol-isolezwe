BAKHONJWE indlela abasebenzi abayisithupha bakaMasipala Ugu abalahlwe amacala okukhona kuwo awokulova emsebenzini nokusebenzisa izimoto zomkhandlu budedengu. Abasebenzi abebesophikweni lwamanzi, bebemisiwe emsebenzini ngesikhathi kuphenywa ngabo emkhandlwini. Esitatimendeni esithunyelwe kwabezindaba uMnuz France Zama, okhulumela umkhandlu, uthe kwabaxoshiwe bekukhona nabebemele abasebenzi abangamalungu enyunyana iSamwu. “Lubalahlile uphenyo lwangaphakathi lokuqondiswa ubugwegwe abasebenzi abayisithupha. Umasipala ube usuthatha isinqumo sokubaxosha ngokushesha,” kusho uZama. Uthe umasipala uzoqhubeka nokugcina umthetho nendlela efanele yokusebenza ngenhloso yokudala ukuthula emkhandlwini. USihlalo weSamwu, uMnuz Mthandeni Ngcobo, uthe bazosiphonsela inselelo isinqumo sokuxoshwa kwabasebenzi. Uthe baxoshwe ngaphandle kokubanika amaphepha abazisa ngalokhu. “Sizosebenzisa uhlaka olwasungulwa yihhovisi likandunankulu ukuba lubheke izinkinga zomkhandlu ukuphikisana nesinqumo somkhandlu. Sizophinde siye kwiBargaining Council sisiphonsele inselelo isinqumo,” kusho uNgcobo. Uthe abaxoshiwe bebesekhaleni lempi yenkohlakalo beneka iziphathimandla, namakhansela okusolakala ukuthi basebenzisana nezinkampani ezizimele ukudla imali yomkhandlu. “Kwamina ngamiswa umasipala emsebenzini ngoJanuwari kuze kube yimanje ngihlezi ekhaya ngoba kwathiwa ngaphazamisa isigcawu esasiqondisa ubugwegwe umsebenzi engangimumele. Abasebenzi bayizisulu ngenxa yokuthi umbiko woMnyango wezokuBusa ngokuBambisana neziNdaba zoMdabu uveze inkohlakalo eyenzeka kulo masipala,” kusho uNgcobo. Umnyango usanda kukhipha umbiko oveza isithombe esibi ngomkhandlu usola ukuthi kunezikhulu ezisolwa enkohlakalweni okumele zithathelwe izinyathelo. Kwavela nokuthi kunabasebenzi abangu-300 abaholayo okungafanele ngabe basebenzela umkhandlu. Ngasekuqaleni konyaka umasipala wakhomba indlela inqwaba yabasebenzi ababengenele isiteleka esinodlame kwacekelwa phansi nengqalasizinda yamanzi emadepho. Abasebenzi babefuna kubuyiselwe emsebenzini abasebenzi ababamele abamiswa umkhandlu ngezinsolo zokuphazamisa uhlelo lokuqondiswa ubugwegwe kwabasebenzi ngoDisemba. Izinkinga zalo mkhandlu ziholele nasekulandweni kukamakadebona wemenenja kamasipala uMnuz Sbu Sithole ukuba azoba umlawuli, alethe uzinzo emkhunjini owawubonakala ucwila. USithole wafika ngesikhathi imenenja kamasipala uMnuz Dhanpalan Naidoo isanda kuhlaba ikhefu lokugula emsebenzini. ISamwu yayisola uNaidoo ngokuba sekhaleni lenkohlakalo ezixebulela umkhoma emalini yomkhandlu esebenzisana nezinkampani ezihambisela imiphakathi amanzi ngamaloli.