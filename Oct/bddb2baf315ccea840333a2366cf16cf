Mbali Khanyile YIZE isixegisiwe imigomo yomvalelandlini kuleli, kuzoba nzima ukungena kwezivakashi eziphuma emazweni anesibalo esiphezulu sabahaqwe yiCovid-19. Lokhu kudalulwe izolo nguNgqongqoshe wezaseKhaya, uDkt Aaron Motsoaledi esithangamini nabezindaba. Phakathi kwamazwe angu-56 asohlwini lwalawo anezibalo eziphezulu kubalwa iQatar, Russia, Switzerland, United Kingdom, India ne-USA. Uthe kabavumekile nhlobo ukuthi bangene kuleli abeze ngokuzongcebeleka kepha ngabeze ngomsebenzi nabazotshala imali kuphela okuvumelekile ukuthi bangene. “Abantu abanenkinga yama-visa, abanomazisi besikhashana kanjalo nama-passport asephelelwe yisikhathi, bangakhathazeki ngoba seluliwe isikhathi sokuthi bawasebenzise. Umnqamulajuqu sekuwuJanuwari 31 wangonyaka ozayo,” kubeka uMotsoaledi. UNgqongqoshe wezobuDlelwane namazwe omhlaba uNkk Naledi Pandor, uthe abazongena kuleli bazohlolwa izinga lokushisa noma benayo incwadi eveza ukuthi bahlolelwe iCovid-19. Uthe uma betholakala ukuthi banegciwane bazozikhokhela bona izindleko zezindawo abazogonqa kuzo izinsuku ezibekwe nguhulumeni. UNgqongqoshe wezokuThutha uMnuz Fikile Mbalula, uthe kusukela namhlanje umnyango uvulele lonke uhlobo lwezimoto embonini yezokuthutha. Phakathi kwazo ubale amaloli athwala izimpahla eziphuma kwamanye amazwe, amaloli enza imisebenzi yakuleli kanjalo namatekisi athutha umphakathi. “Osomatekisi nabashayeli bamaloli kumele baqikelele ukuthi bayaqhubeka nokulandela imigomo ebekiwe. Kubalulekile ukuthi abantu baqhubeke bagqoke izifonyo.”