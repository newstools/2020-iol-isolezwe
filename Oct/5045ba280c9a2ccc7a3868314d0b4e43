UKUCWASA ngokwebala, ukunyathelwa ngezinyawo kwezigameko zokudlwengula, nokuhlukaniswa kwemindeni ngezinye zezinto okuthiwa zazenzeka emishini yaKwaSizabantu. Ofakazi abebekhuluma phambi kweKhomishini eVikela amaLungelo, amaSiko, uLimi neNkolo eseThekwini, batshele ikhomishini ukuthi baxoshwa kule mishini futhi abazange banikezwe ithuba lokuphendula kwababesolwa ngakho. Abadlwengulwa abazange bawavule amacala, abawavula bawavula sekwedlule iminyaka eyevile ku-20 isigameko senzeka. Ofakazi abathathu abafakaze izolo ngabesifazane. Babefunda esikoleni iDomino Servite engaphakathi emishini. Ufakazi wokuqala uthe unina wayesebenza emishini. Uthe washaywa ebuzwa ukuthi wazini ngabathile okwakusolwa ukuthi bayathandana kwathi uma ethi akazi lutho washaywa kwathiwa akakhulume iqiniso okwaholela ekutheni eqe. “Ngashaywa ubaba uMichael Ngubane ebusuku. Wangivalela endlini okwakushayelwa kuyo abonile. Entathakusa kwangena umama ohlanzayo. Wabuza ukuthi kwenzekeni, ngamtshela wakhohlwa ukukhiya, ngavula ngaphuma. Ngaya ekhaya, umama owayesaba ukuxoshwa emishini akazange enze lutho. Ngonyaka olandelayo ngadlwengulwa umsebenzi wakhona emishini ngiphuma esitolo esiseduze kwakhona emishini.” Uthe ngemuva kokubikela unina nomfowabo, wahanjiswa kudokotela wahlolwa ukuthi ukhulelwe yini. Isisebenzi sasemishini athi samdlwengula, uthe asiphikanga ngesikhathi sibuzwa ngabakubo ngokumdlwengula. Emishini kwathiwa unamanga uma kuliqiniso kusho ukuthi nguye oziyise kulesi sisebenzi. Uthe unina wathi akaye kudadewabo eMandeni aze abelethe kungekho owaziyo ngokukhulelwa kwakhe, wabuyela ekhaya ngemuva kokushona kwengane ngesikhathi ebeletha. “Unina walo muntu owangidlwengula owayenesikhundla emishini wafonela esibhedlela wathi ingane ayingcwatshwe uhulumeni mina ngabuyela ekhaya Ngaphambi kwalesi sigameko umfowabo owayekhonza KwaSizabantu wadubula omunye (umfowabo) owayengakholwa khona waphoqwa ukuthi abhalise isitatimende esingamanga ngoba isibhamu kwakungesasemishini. “Kwathiwa angithi umfowethu omdala wayezivikela komncane owayemgwaza, enkantolo ngabona sekukhona ummese okwathiwa wayemgwaza ngawo engangingazi ukuthi waqhamuka kuphi. Nginesiqiniseko sokuthi ukube akashonelanga esibhedlela ngabe amaphoyisa awatshelwanga,” kusho yena. UNksz Celimpilo Malinga uthe washaywa esolwa ngokuthi uqomile kwabizwa abazali bakhe, batshelwa ukuthi akahloniphi. “Ngo-1991 ngangineminyaka ewu-15 ngaphuma emishini nezingubo engangizigqokile. Ubaba owayekhonza KwaSizabantu waba yingxenye yababengishaya waze wathi ufuna ukungibeka inkamba beyibuza. Ngempela kwaba njalo ngoba ngangibukeka sengathi ngishile emilenzeni. Kwangithatha izinsuku ukuthi ngifike eMsinga ekhaya ngoba ngangingenayo imali yokugibela. Ngafika ngahlala ezihlotsheni ezehlukene ngibalekela ukuthi azi ukuthi ngihlalaphi, ngeshwa wagcina etholile ukuthi ngicashiswe yizihlobo,” kuchaza uNksz Malinga. Uthe wabuyela ekhaya ngemuva kweminyaka eyishumi efuna ukubuyisana noyise esikhundleni sokuthi bakhulume uyise wathi akayoxolisa KwaSizabantu “Umfowethu owayefunda KwaSizabantu waxoshwa, ubaba akabange esamxosha ekhaya,” kusho yena. Ofakazi bathi abafundi abamnyama babegunda kodwa abamhlophe bengagundi. Abamnyama kuthiwa babehlolwa ubuntombi abamhlophe bengahlolwa, kwakuthiwa ukuhlolwa yisiko labamyama kanjalo nokugunda. Namhlanje kuzofakaza abanye ofakazi namaphoyisa mayelana namacala avulwa.