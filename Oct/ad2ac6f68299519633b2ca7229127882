AMAPHOYISA aseThekwini abophe amadoda amabili asolwa ngokubulala. Amadoda aneminyaka engu-35 kuthiwa aboshwe ngemuva kokushaywa kuze kufe omunye wabahlala emgwaqweni ohlala kwelinye lamatende kuSt Andrews, eThekwini, ngoLwesithathu. Okhulumela amaphoyisa KwaZulu-Natal, uColonel Thembeka Mbele, uthe ngokombiko osemaphoyiseni, ngoLwesithathu ngabo-2 ntambama omunye wabahlala emgwaqweni oneminyaka engu-33 ubenabasolwa ngesikhathi esolwa ngokweba iselula. Kuthiwa abasolwa babe sebemhlasela bamshaya ngenduku yokudlala i-cricket. Amaphoyisa kuthiwa abe esebiziwa afika ngokushesha. Afice umgilwa enamanxeba ekhanda nasemzimbeni. Wabe esephuthunyiswa esibhedlela okuyilapho okuqinisekiswe khona ukuthi useshonile. Abasolwa ababili babe sebeboshwa amaphoyisa aseDurban Central endaweni engekude nalapho kwenzeka khona isehlo. Ngokwesitatimende samaphoyisa abasolwa bathathiwe bayiswa esiteshini samaphoyisa babekwa icala lokubulala kanti kulindeleke ukuthi balivume icala uma sebevela eNkantolo yeMantshi eThekwini ngoMsombuluko. Kwesinye isigameko, amaphoyisa aseDurban Central abophe indoda eneminyaka engu-33 ngecala lokubamba inkunzi nokushaya ngenhloso yokulimaza. Kuthiwa ngoLwesithathu, lo msolwa ubambe umgilwa oneminyaka engu-50 ekhoneni lomgwaqo uSamora Machel no-Anton Lembede. Ube esemshaya wambamba inkunzi. Amaphoyisa abeqaphe ubugebengu kule ndawo abonke kwenzeka lokhu ajahe umsolwa ngezinyawo wabanjwa. Umgilwa uphuthunyiswe esibhedlela. Umsolwa kulindeleke ukuthi avele namuhla eNkantolo yeMantshi eThekwini.