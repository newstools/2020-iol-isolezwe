Mbali Khanyile BASENETWETWE abafundi baseFolweni High emva kokugwazwa komfundi oshone ngesonto eledlule ngemuva kwengxabano esuswe wukubukelana phansi kwabafundi. Kuthiwa abafundi ababandakanyeka esigamekweni sokushona komunye wabo, uSanele Ngcobo obefunda uGrade 9 ogwazwe ephuma esikoleni, sebeqome ukuhlala emakhaya bajike nelanga ngoba bazizwa bengaphephile. Abafundi ababalelwa ku-60 nokuthiwa impi yabo basuka nayo ezikoleni zamabanga aphansi, kuthiwa banamaqembu ahlukene ngokwezindawo abahlala kuzona. UMnuz Bheki Kweyama oyilungu lesigungu esilawula isikole, uthe inkinga yokungahoshelani kwabafundi bakulesi sikole wukubukelana phansi kwabo njengoba beqhamuka ezindaweni ezingafani ngokwezinga lempilo. “Njengesigungu simelwe ukuza esikoleni sizobheka isimo njengoba kwenzeke isigameko sokugwazwa komfundi ngesonto eledlule. Nabafundi abakula maqembu basathukile kangangoba abanye babo sebehleli emakhaya. Okubi kakhulu wukuthi inkinga yokungazwani kwabo isuka kude njengoba befike eFolweni High bengasahoshelani nhlobo,” kuchaza uKweyama. Eqhuba ubale Umkhosi, Izintuthane, Adams, Ibhodi, Mphusheni, Sabelo neWest Street njengezindawo ezihlala abafundi abangamaqembu qembu okubikwa ukuthi bagijimisana ngemimese uma bexabana. UNgqongqoshe wezeMfundo KwaZulu-Natal, uMnuz Kwazi Mshengu obekulesi sikole izolo eyogubha usuku lothisha, iWorld Teachers’ Day nangenhloso yokulungisa isimo esesidale uqhekeko kubafundi, uthe umnyango usuzoqinisa isandla kubafundi abenza okungalungile ezikoleni. “Ngeke sivumele isikole sibe yindawo yokucanasa. Umonakalo kufuneka siwuvimbe kungakonakali kakhulu. Sizoqinisa isandla kumfundi otholwa nezidakamizwa noma osemaqenjeni emigulukudu ukuze aqonde,” kubeka uMshengu. Eqhuba uthe uzokhuluma noNgqongqoshe wezokuThutha nokuPhepha, uMnuz Bheki Ntuli, ukuze iminyango isebenzisane ekuqikeleleni ukuphepha kwabafundi nothisha ezikoleni. IFolweni High ngesinye sezikole okubikwa ukuthi sinezigameko ezahlukene zokugwazana kwabafundi nokugqekezwa kuphindelelwa kuntshontshwa amakhompyutha.