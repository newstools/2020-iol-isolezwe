INHLANGANO yezitshudeni i-EFF Student Command KwaZulu-Natal, ifuna amiswe emsebenzini amaphoyisa athinteka esehlakalweni sokubulawa kwesitshudeni okuthiwa sidutshulwe ngamaphoyisa sisesitolo, ngoLwesihlanu olwedlule. UPhumlani ‘Nceku’ Sithole (23) wakwaNozambula KwaMbonambi, ubeyisitshudeni esenza unyaka wokugcina kwi-Auditing eDurban University of Technology, kusolwa ukuthi udutshulwe amaphoyisa okuthiwa aqhamuke kunesixuku ebesiphuza esitolo kugujwa usuku lwamagugu, afutha ngesisi esikhalisa unyembezi kwathi uma kuba nokuhilizisana adubula ebhekisa esixukwini. Kuthiwa isitshudeni sasingekho kwababehleli esitolo kodwa sasizimele buqamama nabangani ababesijabulela kwazise sasiqeda ukufika siphuma eThekwini, lapho sifunda khona kepha satholwa yinhlamvu okukholakala ukuthi yayiqonde kwabathile ababebhekene namaphoyisa. Amalungu omphakathi nezitshudeni ezingaphansi kwale nhlangano, izolo babuthane ngaphandle kwamasango esiteshi samaphoyisa KwaMbonambi bekhala ngobudedengu bamaphoyisa okuhlanganisa nomphathi-siteshi, bethi unesandla ekunyathelweni kwecala ngezinyawo. Basola ukuthi amaphoyisa adubula uPhumlani kawenzanga umsebenzi wawo ngendlela ngoba kuvele ukuthi asukela abantu ababezihlalele, abafutha ngesisi ngaphandle kokubacacisela ngomthetho ababewuphulile. USeyiyanda Godlimpi ongumgqugquzeli we-EFFSC eKZN, uthe baphoqe ukuthi icala lisetshenzwe kwesinye isiteshi samaphoyisa. “Asiwathembi amaphoyisa kulesi siteshi. Icala livuliwe kodwa akukho okuqhubekayo kubukeka usengathi ayavikelana. Sifuna ngesikhathi kusaqhubeka uphenyo, amiswe emsebenzini amaphoyisa ayekhona kudutshulwa uPhumlani. Sifuna futhi uma kutholakala ukuthi ayathinteka, aboshwe ashushiswe,” kusho uSeyiyanda. UMnuz Hloniphani Sithole ongumfowabo kamufi uthe bewumndeni bafe olwembiza ngokubulawa komfowabo abebethembele kuye ngoba ubenza unyaka wokugcina. “Sifisa kwenziwe ubulungiswa aboshwe amaphoyisa ngoba awazange azihluphe nangokuthi azohlangana nomndeni emva kwalesi sehlo." Okhulumela uphiko oluphenya ngokuziphatha kwamaphoyisa i-Ipid, uNksz Ndileka Cola, uthe uphiko luyaphenya. “I-Ipid iphenya udaba lokubulawa kowesilisa oneminyaka engu-23, KwaMbonambi eKZN,” kusho uNksz Cola.