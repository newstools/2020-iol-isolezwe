UNGQONGQOSHE wezeMfundo KwaZulu-Natal, uKwazi Msengu, uyivalile ikhempu yabafundi baka-matric baseHarry Gwala yokubuyekeza umsebenzi wesikole ngaphambi kokuthi kubhalwe izivivinyo zokuphela konyaka , ebiseBreamar, eMzinto. Abafundi bebefundela ematendeni abegxunyekwe esikhungweni sokwelapha abayimilutha yezidakamizwa esingasasebenzi. Indawo abegxunyekwe kuyo kayinamanzi, abafundi bebeminyene nokungahambisani nemigomo yokunqanda ukusabalala kweCovid-19, amathoyilethi angomahambanendlwana abesegcwele abafundi sebeswele indawo yokuzikhulula. Abazali bebekhononda nangokuthi abafundi bayalamba bangakwazi ukufunda kahle ngenxa yokushisa kwetende ngoba bebejuluka beconse. UMshengu, obeshaqekile ebona izithombe zendawo abafundi abagcinwe kuyo, uyalele umphathi wesifunda saseHarry Gwala ukuthi ayivale ikhempu ngokushesha, athole enye indawo ephephile abafundi abazoqedela kuyo uhlelo. Izolo abafundi abebesekhempini bathuthelwe kwenye indawo eseHarding. “Ngiyalela iNhloko yoMnyango wezeMfundo ukuthi yenze umbiko ogcwele ochazayo ukuthi kwenzeke kanjani ukuthi abafundi bahlaliswe endaweni enje. Umbiko kumele usitshele ukuthi yimalini esetshenziswe wumnyango kule ndawo. Abasebenzi bomnyango abebesethimbeni lokuqasha nokuhlelela abafundi ukuthi basebenzise le ndawo nabo kumele bachaze ukuthi bafinyelele kanjani esinqumeni sokuthi ikulungele ukuhlala abafundi,” kusho uMshengu. Uqhube wathi kuyisifiso somnyango ukuthi abafundi baka-matric banikezwe wonke amathuba akhona okuzilungiselela izivivinyo zabo kodwa wathi akahambisani nokuthi lokho kwenziwe ngokubeka impilo yabo engcupheni. Inyunyana yothisha, iSadtu, KwaZulu-Natal ithumele isitatimende igxeka indawo okuhlaliswe kuyo abafundi. “Akukwazi ukuthi ngesikhathi sisenovalo ngokusabalala kweCovid-19 , uMnyango wezeMfundo ubeke abafundi nothisha engcupheni yokuthola igciwane. Izithombe zikhomba ukuthi imigomo yeCovid-19 ayilandelwanga ngesikhathi kwenziwa amakilasi esikhashana. Umnyango ungakwenza kanjani ukuthi uminyanise abafundi abangazifakile nezifonyo.” Isitatimende siqhuba sithi abebesethimbeni lokukhetha indawo kumele bachaze ukuthi bafinyelele kanjani esinqumeni sokuthi isetshenziswe. “Umnyango kumele ukuthi zonke izindawo ozikhethele ukuthi zigcine abafundi ngesikhathi samakhempu uzihlole ukuthi ziyahambisana yini nemigomo ngaphambi kokuthi ubeke abafundi kuzo.”