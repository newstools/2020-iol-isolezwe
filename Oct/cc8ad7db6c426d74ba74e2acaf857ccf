Sabelo Nsele LUSHAYELWE ihlombe uhlelo lukahulumeni lokunikeza umhlaba wokwakha kwizakhamuzi ezingakwazi ukuthola izindlu zomxhaso ngenxa yokuthi ziyasebenza, kodwa  futhi aziholi imali eyanele ukuthola isikweletu sokuthenga indlu ebhange. Amaqembu ezombusazwe esiShayamthetho saKwaZulu-Natal ancome isinqumo soMnyango wezokuHlaliswa kwaBantu kulesi sifundazwe, sokunikeza izakhamuzi iziza zokwakha. Lolu hlelo luhlukene izigaba ezimbili, futhi luzobhekelele labo abahola phakathi kukaR3 500 noR22 000, bese kuba khona oluzobhekelela abahola phakathi kukaR22 000 noR40 000. Lezi zakhamuzi zizoxhaswa ukuba zithenge iziza ezizokuba ngezazo nezinsiza ezinjengemigwaqo, amanzi nogesi, ukuze zikwazi ukuzakhela izindlu. Ngesikhathi kunenkulumo mpikiswano ngalolu daba esiShayamthetho sesifundazwe izolo, amalungu asincomile isinqumo, athi sizobuyisa isithunzi kulabo abazohlomula. Kepha umnyango udonswe ngendlebe ukuba wenze isiqiniseko sokuthi ayibikhona inkohlakalo kulolu hlelo, bathi lokho kuyoludunga uhlelo. Ilungu le-IFP uMnuz Joshua Mazibuko, lithe lokhu kungase kunciphise izinga lokudliwa komhlaba kahulumeni obekubonakala kwanda kulesifundazwe. “Uhulumeni ubelokhu ebheke kakhulu abahlwempu nabangasebenzi. Ngakolunye uhlangothi amabhange abenqaba ukunikeza labantu imali yokuthenga imizi ngoba kuthiwa bahola kancane. Labantu bebezithola besele dengwane, lungekho usizo oluqhamukayo. “Isikhathi esiningi bebeze benze into ezobaqhatha nohulumeni lapho ububathola sebakhe izindlu ezinhle. Kepha lezo zindlu ubuthola ukuthi zakhiwe emhlabeni ongafanele, njengoba sike sabona esikhathini esiningi izindlu sezibhidlizwa.” Ilungu leDA uMnuz Martin Meyer, lithe ukuze uhlelo lusebenze, kufanele omasipala benze isiqiniseko sokuthi bayaziletha izidingo kulezi zindawo. “Enye into okufanele iqashelwe ukuthi ayibi khona inkohlakalo kulolu hlelo. Umnyango kuzofanele ukhiphe uhlu lwabazohlumula lungabi imfihlo, ukuze kwenziwe iziqiniseko sokuthi abekho abantu abeqiswayo ohlwini,” kusho uMeyer. Usihlalo wekomiti elibhekelele ezokuHlaliswa kwaBantu uNkk Linda Hlongwa-Madlala, uthe uhlelo luzosiza abantu bakwazi ukwakha ezindaweni eziseduze nemisebenzi nezikhungo zemfundo ephakeme. “Lolu hlelo luzosiza ukulungisa isimo esadalwa uhulumeni wobandlululo, owahlalisa abantu bakithi kude nezinsiza ezifana nezibhedlela nokunye.