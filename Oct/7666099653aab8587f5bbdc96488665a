UMNDENI wowesifazane waseNhlangwini eHlokozi, osephenduke inhlekisa ezinkundleni zokuxhumana kuthiwa ushade ‘nomdodovu wekhehla’, uthi uhlukumezekile kakhulu ngalezi zinkulumo ezingekho. Lo mndeni uthe empeleni lona bekungewona umshado walaba abavela ezithombeni osekushintshwana ngazo ezinkundleni zokuxhumana, kodwa umkhulu nomzukulu wakhe, bebegcina isiko lokushadisa unina kamzukulu owashona engaphelelisanga emgcagcweni. UNksz Khethiwe Shange (27) noMnuz Mlungiselwa Ngubo (74) bathi umndeni uthuke sewuthintwa yizihlobo nabangani zibatshela ukuthi bayathukwa ezinkundleni zokuxhumana ngenxa yesithombe esibaveza beshada. Abantu bachapha ikhehla ngenhlamba belisola ngokushada nengane encane. UNksz Nonhlanhla Shezi uthe usuku lwangoMgqibelo odlule bekungolubalulekile kumnandi kubona njengomndeni kodwa konke lokho kwashabalala ngezinto abathuke sezibhalwe ngomndeni kuFacebook. “Umkhulu nomzukulu abasezithombeni, besigcina isiko kwenziwa umabo kakhulu nomkhulu esebashona. Babegcine ngokushada omhlophe babhala kwase kukhaleleka isiko bese sikwenza njengomndeni, akulona iqiniso ukuthi umkhulu ubeshada nengane encane. Umkhulu ubemele umfowabo uKhethiwe emele ukhulu wakwaShange,”kusho uNksz Shezi. Uthe izithombe zifakwe wudadewabo ekhasini lakhe likaFacebook. “Ngicabanga ukuthi kukhona ozithathile wazidlulisa zafika kulaba bantu. Ngifonelwe umngani wami engitshela ukuthi zifakwe eLadies House kuyahlekwa, kwasiphoqa ukuthi sihlale phansi noKhethiwe simeluleke,” kusho uNksz Shezi. Eqhuba uthe okubaphatha kabi ukuthi nomuntu ozibize ngoZime Magudulela obe ngowokuqala ukusabalalisa amanga ngezithombe uziphendule ilungu lomndeni ekubeni bengamazi. “Silinde ukuhlangana nelungu lomndeni eliyiphoyisa nabantu abadala sithathe izinyathelo zomthetho. Sifuna afunde isifundo angacabangi ukuthi uzodicilela isithunzi sabantu bese kuphela kanjalo,” kusho uNksz Shezi. Izithombe zisajikeleza emakhasini ahlukene. UNksz Shezi uthe kuyabakhathaza lokho ngoba abazi ukuthi kungagcina kunamuphi umthelela kumalungu omndeni athintekayo. Izigameko zokuhlanjalazwa kwabantu ezinkundleni zokuxhumana sezivamisile kanti nengalo yomthetho isiyangenelela kuboshwe izigilamkhuba. Osaziwayo bakubantu abangasahleki uma kuza ezintweni ezibhalwa abantu ngabo ezinkundleni zokuxhumana, uBasetsana Kumalo ngomunye wabo nowagcina elinqobile icala.   USolwazi Sihawu Ngubane uthe ngokwesintu amalungu omndeni ayakwazi ukumela angasekho uma kwenziwa isiko. “Alikho iphutha uma amalungu omndeni egcina isiko ngoba abanye abantu kusuke sekubaphoqa kukhona lapho kukhaleleka khona. Kuyenziwa uma kuwumshado kodwa ngezindlela zokuganiselana kuyinto ende ehluka ngezindlela eziningi,” kusho uSolwazi Ngubane.