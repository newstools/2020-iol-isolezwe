ILINGANISELWA kuR1.5 billion imali yesinxephezelo ekhokhwe umbutho wamaphoyisa ngamacala okuboshwa kwabantu kungafanele, eminyakeni emihlanu edlule. Lokhu kushiwo uMnuz Gareth Newham, oyinhloko kwezomthetho nokuvikela udlame kwi-Institute for Security Studies, ePitoli. “Le mali ngabe isetshenziswe kwezinye izinto ezidingwa amaphoyisa. Ukungaziphathi kahle kwamaphoyisa kwenyukile eminyakeni emihlanu kuya kweyisithupha edlule. Cishe angu- 4 500 amacala abikwa njalo ngonyaka okuqondisa izigwegwe emaphoyiseni,” kusho uNewham. Ngonyaka odlule amaphoyisa akhokhe uR535 million ngamacala okubopha kungafanele. Angu-120 amaphoyisa atholwa enecala, kulawo amaningi akhokha inhlawulo nje. Uthe minyaka yonke abantu bavula amacala okuboshwa kungafanele futhi akhokha koR330 million ngonyaka. Uthe kunzima ukuba iphoyisa liqondiswe ubugwegwe ngoba ofakazi bavele bangezi, kokunye ubufakazi buduke. Uthe u-8% kuya ku-12% wamaphoyisa axoshwa emsebenzini ngamacala anzima obugebengu. Uthe ngonyaka angu-215 amaphoyisa amiswa emsebenzini. Ngokusho kukaNewham kunezimo lapho iphoyisa litholwa linecala enkantolo kodwa uma kuthethwa icala ngaphakathi embuthweni, kuthiwe alikhokhe inhlawulo, lisebenze. Uthe ne-Independent Police Investigative Directorate (Ipid), ayisizi ngoba amacala cishe angu-95% eminyakeni eyisikhombisa edlule aze avalwe engazange axazululwe. –  ANA