INHLANGANO, iSindiso Jetro Magaqa Foundation, ithi ifuna abasolwa bakhulume iqiniso ngowayebathumile uma sekuqala umshikashika wokuqulwa kwecala lokubulawa kowayengunobhala we-ANC Youth League (ANCYL), uMnuz Sindiso Magaqa. Icala libuyela kusasa eNkantolo eScottburgh, emuva kokuthi laliguqile laphinde laphazanyiswa wukuvalwa kwezwe ngenxa yegciwane, iCorona. Laliqale ukuhlala eNkantolo yeMantshi eMzimkhulu kodwa ladluliselwa eScottburgh. Okhulumela iSindiso Jetro Mgaqa Foundation, uMnuz Mthobisi Zwane, uthe bazophelezela umndeni ecaleni kusasa kodwa kuyobathoba amanxeba ukwazi ukuthi wubani owathuma ababulali futhi kwakwenzenjani. " Ongqondongqondo betulo kufanele babanjwe, bavalelwe ejele nokuyosho ukuphepha kwabaholi abalwa nenkohalakalo. Silinde ukubona abasolwa bechaza ngeqhaza labo ekufeni kukaMagaqa,Sizoba khona enkantolo sifuna ukubona ubulungiswa,’’ kusho uZwane. Abasolwa woMnuz Mxolisi Ncalane owayeyiphoyisa washiya umbutho, wuMnuz Sandile Myeza owayeyiphoyisa ngaphansi kophiko lweTactical Response Team (TRT) eyaziwa ngamabherethi, noMnuz Mbulelo Mpofana ongusombhizinisi wamathenda. Kuke kwaboshwa noMnuz Mluleki Ndobe oyiPhini likaSomlomo KwaZulu-Natal noMnuz Zweliphansi Sikhosana iMenenja kaMasipala uMzimkhulu kodwa babuye badedelwa, kwahoxiswa amacala abo ngenxa yokushoda kobufakazi. Ukuphela kukaSepthemba kusho ukuphela kweminyaka emithathu selokhu abulawa uMagaqa. Wayeyikhansela kuMasipala uMzimkhulu, emuva kokuxoshwa esikhundleni sikanobhala, kaVukayibambe. Wadutshulwa ngoJulayi 2017 ese-Ibisi, eMzimkhulu kodwa washona ngoSepthemba kuwo lowo nyaka esesibhedlela Inkosi Albert Luthuli, eThekwini. Ngesikhathi ebulawa wayenamakhansela uNksz  Nonsikelelo Mafa noNksz Jabulile Msiya abalimala kodwa basinda ekufeni. Kusolwa ukuthi ukufa kwakhe kwakuhlobene nokuthi wayelwa nenkohlakalo komasipala.Kuvela nokuthi wayekhala ngehholo lendawo elalakhiwa umlibe lingapheli, ekubeni imali yokwakhiwa kwalo yayinyuka njalo futhi kungaqondakali. Kusasa kulindelekel ukuthi kuqalwe ukuqulwa kwecala noma kubhungwe ngokuthi lizoqala nini. ... KHETHA  SANGWENI 