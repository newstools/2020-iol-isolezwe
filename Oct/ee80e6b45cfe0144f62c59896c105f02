Sabelo Nsele BATHUKUTHELE bavala umgwaqo abanye babantu baseMbizane, eMgungundlovu, abathi bakhathele yizethembiso ezingafezwa zokubalungisela umgwaqo. Izolo bavale umgwaqo uMoses Mabhida oxhumanisa idolobha laseMgungundlovu nezindawo eziningi, befuna ukuthi kulungiswe umgwaqo oyibhuqu, ongena ngaphakathi eMbizane. Kuye kwadingeka ukuthi amaphoyisa asebenzise izinhlamvu zenjoloba ukuhlakaza abantu abebevimbe umgwaqo ngamathayi avuthayo, izingodo namabhodlela ezindaweni ezehlukene zomgwaqo osetshenziswa yizinkulungwane zabashayeli nsuku zonke. Bathe sebethenjiswe kaningi ukuthi umgwaqo uzolungiswa kepha ungalungiswa. Phakathi kokunye babale nenkinga yamanzi abathi sekuphele iminyaka emine bephephela eziphethwini ngoba ompompi bashaya amakhwela. Ikhansela lendawo, uMnuz Nkosinathi Mbanjwa, lithe umgwaqo osuse umsindo wenganyelwe wuMnyango wezokuThutha KwaZulu-Natal. “Indawo engangamakhilomitha amahlanu emgwaqweni, iphelelwe yinkwali. Njengoba sekuphele inkwali izimoto ziyashibilika uma lina.” Uthe umnyango wawuthembise ukuletha inkwali ngoLwesihlanu ukuze kuqale ukulungiswa komgwaqo kodwa lokho akwangenzeka. “Ngicabanga ukuthi ukuhlulwa ukubekezela yikho okuholele ekutheni amalungu omphakathi avale umgwaqo. Ukungafiki kwenkwali ngoLwesihlanu, yikhona okususe uthuthuva.” UMbanjwa uthe udaba lwamanzi luyinkinga ebhekene nayo yonke indawo yaKwaVulindlela, eyakhelwe ama-ward awu-9 asemakhaya, kuMasipala uMsunduzi. “Ngenxa yokuswelakala kwamanzi, abantu abakwazi ukuwathola ngesikhathi esisodwa, kuyashintshwana ukuphakelwa kwabantu. Kubuye kube khona nezindawo ezinabantu abasanda kufika, amanzi awafiki kubo kepha ayathunyelwa ngamaloli.” Okhulumela uMnyango wezokuThutha KwaZulu-Natal, uMnuz Kwanele Ncalane, ucele ukuthunyelelwa uhlu lwemibuzo kodwa kuze kwashaya isikhathi sokushicilela engakaphenduli.