OWAYEHAMBISANA neqeqebana elisolwa ngokuba ngongqondongqondo ekubulaweni kwabantu ehostela laseMlaza iGlebelands, izolo ugeqe amagula enkantolo ngokwakwenzeka ngaphambi kokuba kuhlaselwe abantu. Ufakazi, igama lakhe elingedalulwe ngenxa yokuthi ungaphansi kohlelo lokuvikelwa kofakazi kuleli cala, izolo eNkantolo eNkulu yaseMgungudlovu, uthe kwakuba nemihlangano ehlela ukubulawa kwabantu. Ebufakazini uveze ukuthi babehlela nokuthenga izibhamu ukuze kubulawe abantu, kuhlelwe nokuthi ozobulawa uzotholakala kanjani. Lo fakazi, izolo ubephekwa ngemibuzo u-Adv Martin Krog, ongummeli kaSgt Bhekukwazi Mdweshu (37) noMnuz Matlala Ntshangase (35). Ummeli uthe abamele kuleli cala bayakuphika konke obasolwa ngakho. Abanye ababhekene necala oMnuz Vukani Mcobothi (25), Khayelihle Mbuthuma (32), Wonderboy Mhlope (37), Mahliphiza Mkhize (28), Mondli Mthethwa (32), noBongani Mbhele (33). “UMdweshu nabo bonke laba abasolwa abangaphambi kwenkantolo sazana kakhulu nabo ngoba sasihlala ndawonye futhi sihamba imihlangano nabo,” kusho ufakazi. Ephekwa ngemibuzo mayela nokubulawa kukaMnuz Sipho Ndovela, uthe kwahlala imihlangano ngaphambi kokuba abulawe. “Umsolwa wokuqala (uMdweshu) wathi sebebuya eBhizane bezama ukubulala uNdovela kodwa behluleka. UMdweshu wabe esethi uyazi yena ukuthi icala lakhe lizoba nini enkantolo. Wabe esethi kumele abulawe khona enkantolo. Ngabuza mina ukuthi angabulawa kanjani umuntu enkantolo kugcwele amaphoyisa. “UMdweshu waphendula ngokuthi amaphoyisa afika emuva kwendaba esezothatha isidumbu. Wathi kumele kuthengwe isibhamu i-AK47 neR5 ukuze abulawe,” kusho ufakazi. Uthe kwaba nemihlangano eminingi ngaphambi kokuba abulawe umufi. Le mihlangano uthe yayiba yinjwayelo uma kukhona ekumele agudluzwe (abulawe). Ummeli uKrog ubuze ukuthi kungani ufakazi engazange wawatshela amaphoyisa ngokwakuzokwenzeka uma wayeyimpimpi yamaphoyisa. “Amaphoyisa yiwona ayengifonela abuze ulwazi oluthize, ngangiwatshela lokho ayekubuza. Awazange angifonele ngodaba lukaNdovela ngakho angizange ngiwatshele lutho. Ngangingenayo nenombolo yamaphoyisa, iwona ayefonela mina,” kusho ufakazi. Uthe kwaba nomhlangano ngokubulawa kukaNdovela, ngakusasa esebuya emsebenzini wezwa kuthiwa ubulewe esenkantolo. Uqhube wathi uMdweshu unamanga aluhlaza uma ephika ukuthi wadutshulwa beyohlasela eBlock R. Ummeli kaMdweshu, uthe ummangalelwa ngokwakhe walimala kwesinye isigameko. “Lokho kungamanga, uMdweshu ngimazi kahle, angifuniseli ngaye. Kwakuyohlaselwa eBlock R wafike wadutshulwa khona, walimala. Kulokhu okunye athi wayehlaselwe abantu befuna ukumdubula akazange alimale. “Walimala ephuma kohlasela eBlock R. Ngiyazi ngoba ngangikhona,” kusho ufakazi othi wayeyingxenye yokubulawa kwabantu ehostela. Uthe yena wayevele afonelwe esebizwa kule mihlangano eyayihlezi yenziwa kuhlelwa ukuhlaselwa kwabantu, nokuthengwa kwezibhamu. Uthe amaphoyisa ayemcelile ukuba asondele kulaba bantu ukuze athole konke ngokwenzeka kuleli hostela nangokubulawa kwabantu. Icala liyaqhubeka.