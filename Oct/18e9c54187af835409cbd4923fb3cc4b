OKLEBE izolo babophe umfundisi Shepherd Bushiri, umholi webandla i-Enlightened Christian Gathering (ECG), nenkosikazi yakhe uMary bebasola ngenkohlakalo kaR102 million. Okhulumela oKlebe, uColonel Katlego Mogale, uthe bane abantu ababoshiwe. “Kuboshwe abantu abane ngecala lenkohlakalo nelokushushumbisa imali engalinganiselwa kuR102 million okubalwa kubo umfundisi oneminyaka ephakathi kuka-25 no-39. OKlebe babophe abashadile ngoMgqibelo, owesifazane uboshwe eSandton umyeni wakhe waboshwa e-OR Tambo International airport. Ababili kubo - oWillah Mudolo no-Zethu Mudolo - bavele enkantolo yasePitoli. Icala lihlehliselwe * -Okthoba 30 abayocela ngawo ibheyili,” kusho uColonel Mogale. Uthe: “NgoLwesibili ithimba labaphenyi liphinde labopha abashadile ngecala elifanayo. Owesifazane oneminyaka ewu-39, uboshwe kwakhe, nomyeni wakhe oneminyaka ewu-37, oke wazama ukubalekela ukuboshwa. Ugcine ezinikele emaphoyiseni aseSilverton ehamba nethimba labameli bakhe.” Okhulumela ibandla likaBushiri, uMnuz Ephraim Nyondo, ukhiphe isitatimende ethi oKlebe babophe uNkk Bushiri ngaphambi kokuba kube nomhlangano obuhleliwe. “OKlebe bazise abaphathi bethu, uMphrofethi Shepherd Bushiri noMphrofethikazi uMary Bushiri, ntambama ngoMsombuluko ukuthi bafike emahhovisi abo kungakashayi * -11 ekuseni ngoLwesibili, bafike nabameli babo ngodaba lophenyo abalwenzayo ngenkampani okuthiwa iRising Estate,” kusho uNyondo. Uthe batshelwe ukuthi umphofethi ubesalungiselela ukuya kulo mhlangano nabameli ngo-11, kwabe sekufika oKlebe emzini wakhe. Uthe uBushiri uye kozinikela emuva kokuba kuboshwe inkosikazi yakhe.