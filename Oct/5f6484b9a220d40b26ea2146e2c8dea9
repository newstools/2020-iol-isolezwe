UMNDENI wesalukazi esishe sangqongqa nesizukulwana saso esibili uthi ubusikhuza ngengozi yokukhanyisa ikhandlela uma silala ebusuku. UNkk Selinah Nini Sibiya (84) waKwaMjiza, KwaNongoma, ushe nabafanyana u-Alwande (13) noNtwenhle (8). Izidumbu zabo zitholwe yindodana kaNkk Sibiya ebizobabheka noLwesihlanu ekuseni. Indodana kamufi, uMnuz Jeremia Sibiya, engumfundisi, ithe ibihlezi imxwayisa unina ngengozi bokukhanyisa ikhandlela ebusuku ngoba ubesemdala futhi uyakhohlwa. USibiya ulandise ngokuthi unina ubelele nesizukulwane sakhe esibili endlini enamakamelo amabili. Basola ukuthi ebusuku ngenkathi kunomoya izulu lilibi, wacisha ugesi wase ekhanyisa ikhandlela walibeka eduze kombhede ngasezinyaweni. “Ngiyasola umama wazumeka engalicimanga ikhandlela elalibekwe eduze kombhede ngasezinyaweni. Le ndawo iseduze nezintambo zikagesi ezisodongeni. Kungenzeka ukuthi umlilo waqalwa yikhandlela wakhuphuka ngombhede kwagcina sekuthungeleka yonke indlu,” kusho uSibiya. USibiya uthe wawa washayeka phansi, wahamba umqondo uma elunguza ngewindi ebona unina elele phansi eseshonile. “Izulu belilibi liduma kunomya ngobusuku obekukhanyiswe ngalo ikhandlela esisola ukuthi kungenzeka nakho kwaba nomthelela ekubhebhethekiseni umlilo. Sidangele indlela ashone ngayo umama, bekungangcono ukube uthathwe yisifo sikashukela ebesimphethe. Sididekile kodwa njengamakholwa sizoqina sibheke eNkosini,” kusho uSibiya othe abazukulu bakhe bebefunda ePhembumuzi Primary. Okhulumela amaphoyisa KwaZulu-Natal, uCaptain Nqobile Gwala, uthe kuvulwe idokodo ngokushona kwabo eliphenywa ngamaphoyisa aKwaNongoma. “Ngo-Okthoba 2, 2020 ngo-7 ekuseni KwaNomjiza kutholakale endlini izidumbu sowesifazane nabazukulwana bakhe okungabafana ababili oneminyaka engu-13 noneyisishiyagalombilizishe zangqongqa. Luyaqhubeka uphenyo lwamaphoyisa. Akukho okusolisayo ngomlilo,” kusho uCaptain Gwala. UNgqongqoshe woMnyango wokuThuthukiswa koMphakathi KwaZulu-Natal,  uNkk Nonhlanhla Khoza, nowezokuBusa ngokuBambisana neziNdaba zoMdabu, uMnuz Sipho Hlomuka, bakhalisane nomndeni wakwaSibiya. “Kube yisehlo esibi. Kubuhlungu kuyadabukisa. Sihlezi sibaxwayisa abantu ukuthi bangabashiyi abantu asebekhulile nezingane. Sikhathazekile ngokwanda kwezibalo zokushona kwabantu abakhulile bebulawa wumlilo,” kusho uNkk Khoza. Umnyango kaNkk Khoza   uthumele ithimba losonhlalakahle ukuze liluleke ngengqondo amalungu omndeni futhi asize ngokudingekayo. UHlomuka uthumele ithimba elibhekele izinhlekelele ukuba liyophenya ngembangela yomlilo. Uxwayise abantu ngokuthi bahlale beqaphile njalo uma bekhanyise ikhandlela.