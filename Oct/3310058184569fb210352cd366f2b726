Sabelo Nsele ISALE izikhotha amanxeba i-IFP ngemva kokuphunyukwa yisihlalo sobumeya eMtubatuba. I-ANC iketule imeya yalo mkhandlu uMnuz Cedric Zungu, emhlanganweni obuhleli izolo. UZungu ukhishwe ngevoti lokungabethembi ubuholi bakhe. Kube sekukhethwa uMgcinimafa we-ANC esifundeni iFar North, uMnuz Verus Ngcamphalala, njengemeya entsha. UNgcamphalala ophinde abe ngumgcinimafa ophikweni lwentsha ye-ANC KwaZulu-Natal, ungowesine ukugaxwa amaketango obumeya kulo mkhandlu kusukela kwaba nokhetho lohulumeni basekhaya ngo-2016. Emva kokhetho i-IFP yaqoka uMnuz Qhina Mkhwanazi kepha yabuye yamkhomba indlela yaqoka uMnuz Velangenkosi Gumede. UGumede naye wasishiya isikhundla kwabe sekungena uZungu. I-IFP iyona enamakhansela amaningi kulo mkhandlu (19) kuze i-ANC enangu-17, bese kuba amabili eDA , nelilodwa le-EFF. USihlalo we-IFP KwaZulu-Natal uMnuz Thami Ntuli, uthe baphenya izinsolo zokuthi kunamakhansela eqembu avote ne-ANC kulesi siphakamiso sokungabethembi ubuholi bemeya. “Lokho kungukwephula imigomo yeqembu. Inguyazana yethu yomkhandlu kuzofanele izosichazela ukuthi yenzeke kanjani le nto. Lesi yisenzo esingeke sisize abantu baseMtuba. Abantu baseMtuba bafuna intuthuko, hhayi impi yamandla. “Njengoba sazi ukuthi umasipala ungaphansi komlawuli, isimo bese siqala ukuba ngcono kakhulu,” kusho uNtuli. I-ANC KwaZulu-Natal iziqhelelanisile nalesi senzo sokugudluza imeya. Okhulumela i-ANC kulesi sifundazwe uMnuz Nhlakanipho Ntombela, uthe njengesifundazwe kabaziswanga lutho. “Lesi akusona isinqumo sesifundazwe futhi akusona isinqumo sesifunda. Sisazoke sibabize bezosichazela ukuthi kwenzekeni. Thina sinobudlelwane obuhle kabi ne-IFP njengoba sisebenzisana nakumasipala waseGoli.” Khonamanjalo kuphinde kwaqokwa imeya entsha kumasipala wasoPhongolo. UMnuz Sibusiso Mhlongo ongusihlalo we-ANC esifundeni iMzala Nxumalo, uqokelwe esikhundleni. Ungena endaweni kaNkk Winnie Nhlabathi, osanda kukhonjwa indlela.