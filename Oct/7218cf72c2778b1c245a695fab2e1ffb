SESINYUKELE ku-16 isibalo sabantu abadlule emhlabeni engozini yetekisi eyenzeke namhlanje ekuseni ku-R66 phakathi koLundi neMelmoth KwaZulu-Natal. Kule ngozi eyenzeke ngabo 8 ekuseni kuqale kwashona abawu-13, abanye ababesesimeni esibucayi baphuthunyiswa esibhedlela iMagwaza Hospital. Kubo kushone abanye abathathu. Ungqongqoshe wezokuThutha nokuPhepha koMphakathi kwaZulu-Natal uMnuz Bhekiu Ntuli uhambele indawo yesigameko ukuyobheka isimo. Uthe bazokwenza uphenyo ngokuholele kule ngozi. “Le ngozi ibinyatisa igazi ngoba kushone abantu abawu-16, okubalwa kubo nowesifazane obekhulelwe, ingane yakhe ephume isishonile khona endaweni yesigameko. Kubuhlungu ukubona imindeni ilahlekelwa amalungu, ikakhulukazi kule nyanga yezokuthutha. Ukuqinisa ezokuphepha emgwaqeni kuzo zonke izinhlaka yinto esiyithathela phezulu futhi sizosebenzisana nohulumeni ukuqinisa ezokuphepha emgwaqeni nokushintsha ukuziphatha kwabashayeli. Izinhlelo esinazo zisungulelwe ukuqeda ukubhubha kwabantu emgwaqeni,” kusho uNtuli. Iphawula ngalolu daba imeya kaMasipala wasoLundi uMnuz uWilson Ntshangase ithe; "Kushaqisa kakhulu ukuvukela ezindabeni ezifana nalezi zenzeka endaweni esihlala kuzo bese  zishiya kukhalwa. Abantu abalimele lapha babaluleke kakhulu emindenini yabo yingakho kusiphatha kabi kakhulu ukuthi sibone inhlekelele efana nalena yenzeka lapha endaweni yomphakathi esiwubhekileyo." Udaba oluphelele ephaphandabeni lakho kusasa.