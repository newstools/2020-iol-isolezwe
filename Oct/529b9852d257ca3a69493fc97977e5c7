Mbali Khanyile UMPHAKATHI usola ukuthi ibulawe kubangwa intombi indoda okutholwe isidumbu sayo sinamanxeba ethempelini iNazareth Baptist Church elidume ngokuthi ikwaShembe ngoMsombuluko, eWaterloo, ngaseVerulam. Kuthiwa umufi obese kuphele izinsuku ezine engaziwa, wayekade enabangani bakhe ajwayele ukucima nabo ukoma ngaphambi kokuduka izinsuku engaziwa. Emuva kwezinsuku enyamalele kube sekutholwa isidumbu sakhe sidindilize endaweni okukhonza kuyo abazalwane bebandla lakwaShembe. Kuthiwa isidumbu sakhe ebesinamanxeba okugwazwa ekhanda nasemzimbeni, besinqunu ngenkathi omunye womakhelwane ezithela kuso. Elinye lamalungu omphakathi nelingathandanga ukudalula igama lalo, lithe inkinga isuke sekuvela ukuthi intombi kamsolwa ibishendeza eceleni nomngani (umufi) wesoka layo. “Intombazane ebibangwa umadakwana wakhona lapha endaweni. Empeleni ibidlala ngabo bobabili ngoba izifunela utshwala. Kwayona akucaci noma isahlala yini lana ngoba ayibonakali kulezi zinsuku,” kusho leli lungu. Liqhuba lithe abasolwa abebehamba bezincoma ngokubulala umufi bathathwe ngamaphoyisa ngoMsombuluko beyophonswa imibuzo ngemuva kokuthola umkhondo wokuthi bayathinteka ekubulaweni kukamufi. Okhulumela amaphoyisa KwaZulu- Natal, uColonel Thembeka Mbele, uthe: “Kuboshwe abasolwa ababili abaneminyaka elinganiselwa kwengu- 23 no-27 ngecala lokubulala.” Isolezwe ngesikhathi lihambele emndenini kamufi bekukhona abebandla lakwaShembe bezobhonga emswaneni kodwa umndeni wangathanda ukukhuluma ngalolu daba ngoba bethi abanalo ulwazi ngokwenzekile ngoba bebengekho.