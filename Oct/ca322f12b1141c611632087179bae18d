ABASEBENZI bakhale ngohulumeni nabamabhizinisi azimele izolo bathi abanendaba nempilo nenhlalo yabasebenzi, ngenkathi bemasha ezweni lonke. Bagcwale izitaladi emadolobheni amakhulu emashini ebihlelwe ngokubambisana imifelandawonye yezinyunyana, iCosatu neSaftu. UMengameli weCosatu uNksz Zingiswa Losi, uxwayise abasebenzi ngokuthi bangavumi ukusetshenziswa, bavikele labo ababhekene namacala enkohlakalo. Ubehola imashi enkulu ePitoli ngaphandle kwamahhovisi oMnyango weziMali lapho behambise incwadi enohlu lwezikhalo. “Uma umuntu eboshelwa izinsolo zenkohlakalo akahambe ayophendula enkantolo. Singabasebenzi asingabizelwa ukuthi siyokweseka umuntu obhekene namacala athize, kuthiwe asiyolala enkantolo. Asingavumi maqabane ngoba uma abantu bedla imali, bayidla bodwa,” kusho uNksz Losi. Uthe uhulumeni namabhizinisi azimele sebekhombise kaningi ukuthi abanendaba nempilo nenhlalo yabasebenzi ngokushaya indiva izimfuno zabo. UNobhala jikelele weSaftu, uMnuz Zwelinzima Vavi, obehola imashi eGoli uthe kumele basukume balwe. UVavi uthe elakuleli lilahlekelwe imisebenzi engu-2 million ezinyangeni ezintathu. Uthe lesi sibalo sengeza ku-10.8 million wabantu abebevele bengasebenzi ngoJanuwari. UVavi uthe bahlele uchungechunge lwemibhikisho kuze kube unyaka ozayo belwela izimfuno zabasebenzi. EThekwini ivalwe thaqa imigwaqo emikhulu engenela enkabeni yedolobha nezitolo, kwaba nesiphithiphi ngenxa yemashi yeCosatu. Imashi yesifundazwe isukele eCurries Fountain yayofika emahhovisi ayikomkhulu lamaphoyisa KwaZulu-Natal, lapho kushiywe khona incwadi enohlu lwezikhalazo. ICosatu KwaZulu-Natal ithe ikufezile ebikufuna. Ithe ukuboshwa kosopolitiki, osomabhizinisi, nabasebenzi bakahulumeni woKlebe ngamacala enkohlakalo, kubangelwe ingcindezi uhulumeni ayifakelwe abasebenzi nabantu baseNingizimu Afrika. Okunye obekuhloswe ngemashi ukulwa nenkohlakalo, ukudilizwa nokuhlukunyezwa kwabasebenzi umqashi futhi kuphoqwe uhulumeni ukuthi asungule amathuba emisebenzi. Bekufuqwa nomkhankaso olwa nokuhlukunyezwa nokubulawa kwabesifazane nezingane. Abasebenzi abebecula bekhuza iziqubulo, bafuna kuboshwe abakhwabanise imali ebibekelwe ukuthenga izimpahla zokuvikela kwiCorona nabaqashi abakhwabanise imali iCovid-19 TERS. UNobhala weCosatu esifundazweni uMnuz Edwin Mkhize, uthe: “Sikhathele imithetho yezomnotho eqeda imisebenzi, idale inhlupheko nokungalingani kwabantu emphakathini. Sikhathele inkohlakalo egubuzele izwe. Abasebenzi abaningi abayanga emisebenzini kuzona zonke izifunda.” UMkhize uthe * -42% wabantu baseNingizimu Afrika abasebenzi, wathi lena inhlekelele. “Ngesikhathi silwa neCorona kukhona abebematasa beba imali. Le nto ifana ncamashi nokubulala ngoba udla imali okumele ihlenge imiphefumulo. Ngomvalelandlini abasebenzi besemakhaya, kunezinkampani ezifake isicelo senkokhelo kwi-UIF kungafanele. Ezinye ezihlomulile azibakhokhelanga abasebenzi ezinye zibanika isincozuliwe.” I-Cosatu ifuna uhulumeni ahloniphe isivumelwano asenza nezinyunyana ngo-2018 mayelana nokunyuswa kwemali yabasebenzi. Incwadi enohlu lwezikhalo yamukelwe uNdunankulu uMnuz Sihle Zikalala.