KUDUNGEKE umcimbi wezitshudeni eMangosuthu University of Technology (MUT), emva kokugwazwa kowayengunozinti weKaizer Chiefs ne-Orlando Pirates, uBrilliant Nhlanhla Khuzwayo. UKhuzwayo uzovela namhlanje enkantolo yaseMlaza ngecala elithinta ukulwa nokugwaza okwenzeke kulo mcimbi. Engxoxweni neSolezwe izolo uthe usekhaya lapho elulamela khona, wathi usamangele namanje ukuthi kungani isitshudeni simgcwelezile, sabe sesimgwaza ngebhodlela emcimbini obungoMgqibelo. Elandisa ngokwenzekile uthe ubemenyiwe ukuba azoba yisikhulumi emidlalweni ebikulesi sikhungo ebizwa nge-Union Cup Final, ebihlelwe izitshudeni. “Bengimenywe emidlalweni yebhola yezitshudeni ngizokhuluma. Bengilokhu ngihlezi endaweni yezicukuthwane. Kube sekuthiwa angiye kokhuluma, ngisashutha nezitshudeni kube nabafana abeze kumina bangithela ngotshwala. Ngithe ngisamangele bavele bathatha igilasi ebinotshwala bangishaya ngayo ebusweni, ngavika kanti ngizoshayeka esandleni. Omunye umfana ucoshe ibhodlela phansi, wagigwaza ngalo engalweni ngalimala,” kusho uKhuzwayo. Uthe: “Angibange ngisakhuluma. Ngiphuthunyiswe kudokotela. Ngilimele kakhulu esandleni. Kuthinteke umthambo. Kumanje ngisekhaya, udokotela akazange angilalise.” UKhuzwayo uthe umangele ukuthi kungani ehlaselwe. “Angazi kungani bengihlasele. Angazi ukuthi bekwenzenjani kodwa ngiyasola ukuthi bebefuna ukudunga umcimbi ngoba ngizwe kuthiwa abelinye iqembu (abagwazile) abafunda kulesi sikhungo kanti umcimbi ubuhlelwe abelinye iqembu. Okunye nje kuye kwenzeke kwesinye isikhathi abantu bakuchukuluze ngoba bekubona udumile befuna ukubona ukuthi uphendula kanjani,” kusho uKhuzwayo. Uthe uzodedela amaphoyisa enze umsebenzi wawo. “Ngilivulile icala, nabo bangivulela icala ngoba bathi mina bengiphethe ummese. Angiwuphathi ummese. Bengiye lapha ngoba ngimenyiwe, bengingeke ngiphathane nommese. Ngizodedela umthetho wenze umsebenzi wawo,” kusho yena. Uthe yize elimele kodwa lokhu ngeke kumphazamise ekudlaleni ibhola. Izolo ezinkundleni zokuxhumana bekukhulunywa izinto ezehlukene abanye bethi lo mdlali usuke washutha nentombi yesinye isitshudeni, wabe eselwa. Abanye bathi bekunombango oholele ekubeni balwe. UKhuzwayo uthe abantu abamhlasele akazange akhulume nabo kuvele kwaba nesixakaxaka wabe esehamba. Okhulumela amaphoyisa KwaZulu-Natal uBrigadier Jay Naicker, usiqinisekisile lesi sigameko wathi abasolwa bobabili sebevulelana amacala. “Bavulelene amacala bobabili abathintekayo. Bavulelene icala lokushaya ngenhloso yokulimaza. Icala liphenywa amaphoyisa aseMlaza. Bobabili abasolwa abaneminyaka engu-23 nengu-30 bazovela enkantolo kusasa (namhlanje),” kusho uNaicker. Imizamo yokuthola ukuphawula kwabaseMUT ayiphumelelanga.