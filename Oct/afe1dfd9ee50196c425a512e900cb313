UPHUMILE esibhedlela unkosikazi kangqongqoshe wezeMpilo ohaqwe yiCovid-19. UNgqongqoshe wezeMpilo kuleli uDkt Zweli Mkhize esitatimendini asithumele abezindaba, uthe owakwakhe uDkt May Mkhize, uphume ngoLwesibili esibhedlela. Bobabili, uMkhize nowakwakhe, kwatholakala ukuthi bahaqwe yileli gciwane. UDkt Mkhize (May) ubelaliswe esibhedlela, kanti ungqongqoshe ubegonqe ekhaya. “Ngithokoze kakhulu ngokuphuma kwakhe esibhedlela ngoba sesizogonqa ekhaya sobabili. Seziphelile ezinye izimpawu zaleli gciwane ebenginazo, sekusele ukukhwehlela kuphela. Isosha uma lilimele empini liyalala, lizelaphe amanxeba kodwa umqondo walo awuyeki ukucabanga ngokunqoba impi. Uma seliluleme libuyela empini, selinamaqhinga engeziwe angasiza ekutheni impi inqotshwe. Njengesosha, ngizibona ngikuleso simo njengoba siyizwe siqhubeka nempi yokulwa neCovid-19 ,” kusho ungqongqoshe. Uthe iyamkhathaza imibiko yongoti bezifo yakamuva echaza ngesimo sakuleli seCovid-19. “Bantu bakithi uma sixwayisa ngesivunguvungu sesibili seCovid-19, inhloso kusuke kungekhona ukunenza nibe novalo. Njengohulumeni kubalulekile ukuthi sinixwayise uma sibona izinkomba zokuthi kungase kube nengozi. Kungaba ubudedengu uma singaziba sibe sizibona izinkomba noma kuthiwa zincane kangakanani. Umbiko wongoti bezifo ukhomba ukuthi ezinsukwini eziyisikhombisa isibalo sabahaqwe yigciwane senyuke ngo-9.1%. Owezinsuku ezingu-14 ukhomba ukuthi izibalo zenyuke ngo-10.7%,” kusho uMkhize. Uthe ezinsukwini eziyisikhombisa isibalo sabahaqwe yiCovid-19 eWestern Cape, senyuke ngo-42%. “UMnyango wezeMpilo kulesiya sifundazwe usuzibonile izindawo lapho abantu betheleleka khona ngobuningi. Indawo okubukeka inabantu abaningi abatheleleka ngegciwane, iseNingizimu yeKapa engaphansi kweCape Metro, lapho kutheleleke abantu abaningi ebebephuza endaweni yokucima ukoma,” kusho yena. Uthe indlela abantu abatheleleka ngayo yiyo ezoba wumkhombandlela womkhandlu wongqongqoshe ababhekele iCorona. “Njengoba umgomo wegciwane ungakabikhona, isikhali esisenaso esokuthi silandele imithetho, siqhelelane, sifake izifonyo siphinde sihlanze nezandla. Sikhuthaze nabaseduze kwethu ukuthi benze okufanayo,” kusho yena.