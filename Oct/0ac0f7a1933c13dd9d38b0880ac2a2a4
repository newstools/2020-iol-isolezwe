UMENGAMELI we-ANC nezwe, uMnuz Cyril Ramaphosa, uthi inhlangano isamile ekutheni abasebenzi bakahulumeni akumele benze imisebenzi ethile nohulumeni. URamaphosa, obevala umhlangano we-ANC izolo ntambama, uthe bazohlangana nezinhlaka ezehlukene ukubhunga lokhu. “Kumele indaba ixoxwe eziShayamthetho. Sizohlangana nezinhlaka ezehlukene, okubalwa kuzo namadlelandawonye ngalolu daba. Kodwa abasebenzi bakahulumeni akumele benze imisebenzi nohulumeni.” Uthe bazogxila ekutheni izinto zenzeke kunokuthi kugcine kube nezinkulumo kuphela. “Sivumelene ukuthi kumele sivuselele umnotho oshaywe yiCoronavirus, siqede ukungasebenzi nendlala. Sizogxila kwingqalasizinda, kwezokuthutha, ezempilo, ezokuhlaliswa kwabantu, ezemfundo neminye imikhakha.” Uthe udlame olubhekiswe kwabesifazane ludinga wonke umuntu abhukule ahlanganyele ekulweni nalo.