ISIKHWAMA sabasebenzi i-Unemployment Insurance Fund (UIF) isikhokhe ngaphezu kukaR45 billion ukulekelela labo abamile emsebenzini ngenxa yeCovid-19. Le mali ikhokhelwe abasebenzi abawu-10 212 116 abaqashwe ezinkampanini eziwu-902 775. Esitatimendeni esithunyelwe kwabezindaba, i-UIF ithe izokwamukela izicelo zeCovid-19 TERS ka-Agasti 16 kuya kuSepthemba 15 kusukela namuhla. UKhomishana osabambile kwi-UIF, uNkk Marsha Bronkhorst, uthe le mali ikhokhelwa abaqashi okuyibona abayidlulisela kubasebenzi ukuze imindeni ingabulawa yindlala. “Ukufaka isicelo sikaSepthemba abaqashi bayacelwa ukuthi balandele uhlelo akade belulandela lokufaka yonke imininingwane yabasebenzi, imininingwane yabo yasebhange, ubufakazi bokuthi bayabaholela abasebenzi, ubufakazi bokuthi kunemali abayibuyisele kwi-UIF uma bekufanele bakwenze lokhu,” kusho uNkk Bronkhorst. Uthe abafake izicelo bazohlolwa ukuqinisekisa ukuthi imali iya kubantu abafanele ukugwema inkohlakalo. “Sibona lusebenza uhlelo lwethu lokuqinisekisa ukuthi imali iya kwabafanele esilwenza ngokubambisana nezinhlaka ezihlukene. Izicelo zabangaphandle sizithumela eMnyangweni wezaseKhaya ukuzekukhokhelwe abantu abafanele,” kusho uNkk Bronkhorst. Izicelo zeCovid-19 TERS zika-Ephreli kuya kuMeyi zivalwe ngoSepthemba 25 kanti ezikaJuni zivalwa ngo-Okthoba 15. EzikaJulayi no-Agasti zizovalwa ngo-Okthoba 30. Ukufaka isicelo abantu kufanele bangene ku-https://uifecc.labour.gov.za/covid19/ noma www.labour.gov.za.