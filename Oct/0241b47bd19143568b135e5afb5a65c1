Mhlengi Shangase UMENGAMELI Cyril Ramaphosa uthi ngamampunge ukuthi izwe lizobuyela esigabeni sesithathu sikathaqa njengoba sanda isibalo sabantu abatheleleka ngeCoronavirus. URamaphosa uthe yize ekhathazekile ngokuthi abanye abantu abasazifaki izifonyo, izandla abazigezi futhi abaqhelelani kodwa asikho isinqumo esisathathiwe mayelana nokuthi izwe libuyele esigabeni sesithathu. Ephendula umbuzo wamalungu emkhandlwini wezifundazwe ePhalamende izolo, uthe nguyena ozomemezela uma kudingeka izwe libuyele kulesi sigaba. “Asifuni ukwethusa abantu bakuleli ngokuthi izwe lizobuyela esigabeni sesithathu sokuvalwa kwalo. Uma kwenzeka sifinyelela lapho ngiyowazisa umphakathi. Okwamanje sisesigabeni sokuqala sokuvalwa kwezwe kodwa sikhathazekile ngokuthi abanye babantu abasayilandeli imigomo ebekiwe,” kusho uRamaphosa. Uthe uwutholile umbiko ngesimo saleli gciwane ezweni, wathi uzomemezela ngesonto elizayo ukuthi yikuphi okuzokwenzeka ezweni. “Umbiko ngizowufunda bese nginquma ukuthi yikuphi okumele kwenziwe.” Usho lokhu nje, kunokukhathazeka ngokuthi izwe lingase libuyele esigabeni esiphezulu sokuvalwa njengoba kwezinye izifundazwe zinyuka izibalo zabahaqekayo. Mayelana nenkohlakalo ethinta ukuthengwa kwezinto zokuzivikela kwiCorona, uthe izinhlaka zomthetho ziphenya zonke izinkontileka. “Zonke izinkontileka ziyaphenywa kukhona asebehamba amacala ngalokhu, kwamiswa abanye abasolwayo. Angisho nje ukuthi le nkohlakalo ayenzekanga kuphela kuleli kodwa nakwamanye amazwe yenzekile, kuwona kuze kuthinteke nongqongqoshe.” Uthe uyaweseka umsebenzi woKlebe abamatasa bebopha abasolwa ngenkohlakalo. “Ngangishilo ukuthi ngeke ngingenele ekusebenzeni kwezinhlaka zomthetho. Ngifuna zenze umsebenzi wazo ngendlela efanele, ngeke zitshelwe yimina ukuthi kumele zisebenze kanjani.” Ngaphambi kokukhuluma namalungu, uqale usuku ngokuvula umfuziselo wowayengumengameli we-ANC, uMnuz Oliver Tambo esikhumulweni sezindiza i-OR Tambo, eKurhuleni. Ngalo mfuziselo bekugujwa iminyaka engu-103 yokuzalwa kukaTambo ohlonishwa umhlaba wonke. “Kubalulekile ukuhlonipha umholi owalwela inkululeko, izivakashi zizothi uma zingena kuleli zisuka kwamanye amazwe, zikhangwe yilo mfuziselo uma zifika kulesi sikhumulo.” URamaphosa uvule nehhotela elidle uR950 million, iRadisson Hotel & Convention Centre, eKurhuleni. Ukuvulwa kwalo kuzokwakha amathuba emisebenzi angu-565.