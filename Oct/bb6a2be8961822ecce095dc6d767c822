INGENA ilandelana imiyalezo efisela uNgqongqoshe wezeMpilo ukululama okusheshayo njengoba kutholakale ukuthi uhaqwe yiCoronavirus. UDkt Zweli Mkhize ngeSonto ebusuku wazise umphakathi ukuthi benowakwakhe uDkt May Mkhize, bahaqwe yileli gciwane. Uthe bebenezimpawu ezingatheni base bethatha isinqumo sokuyohlola ukuthi abanalo yini igciwane kwatholakala banalo. “NgoMgqibelo bengizizwa ngikhathele ngokungajwayelekile, ngokuhamba kosuku ngazizwa ngingasakuthandi ukudla. Unkosikazi wami yena ubekhwehlela futhi enesiyezi. Izimpawu zomkami ziholele ekutheni udokotela amlalise esibhedlela ukuze abhekisise isimo sakhe,” kusho uMkhize. Uthe kusuka ngeSonto ugonqile kwakhe kanti bobabili nonkosikazi wakhe banethemba lokuthi bazolinqoba igciwane. UDkt May usesesibhedlela. “Nginxusa umphakathi ukuthi ungayeki ukulandela imigomo ebekiwe yokunqanda ukusabalala kwaleli gciwane, okuwukufaka izifonyo, ukuqhelelana kanye nokugeza izandla njalo. Siyizwe senze kahle kakhulu ekulweni nalolu bhubhane, akumele sibuyele emuva sesisebenze kangaka. Noma ngabe senzani kumele sikhumbule ukuthi sisengcupheni yokuthi sibe nesivunguvungu sesibili saleli gciwane,” kusho yena. UNdunakulu waKwaZulu-Natal, uMnuz Sihle Zikalala, uthe uyakhathazeka uma ezwa ukuthi kunomuntu ohaqwe yileli gciwane okukhumbuza ukuthi alikapheli. “UDkt Mkhize ubehamba phambili kwababhekene nempi yokulwa naleli gciwane. Kusuka lingenile kuleli ngoMashi ubelokhu ekhomba indlela okumele ilandelwe ukuze kunqandwe ukusabalala. Ubesinikeza ithemba lokuthi lizonqotshwa. Zonke izinsuku ubekhombisa ukungalilahli ithemba futhi enikeza ithemba kwabese behaqekile. Njengoba behaqekile, kumele sibakhulekele ukuthi balulame,” kusho uZikalala. UMnuz Pule Mabe okhulumela i-ANC, ufisele uMkhize nowakwakhe ukululama wathi uMkhize uzoqhubeka nokwenza imisebenzi esekhaya. “Ubuqhawe obukhonjiswe uMkhize ekulweni naleli gciwane ngenhloso yokuthi linqotshwe, kumele businikeze ugqozi lokuthi sonke kumele sisukume silwe nalo,” kusho uMabe.