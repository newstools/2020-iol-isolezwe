OWESIFAZANE okuthiwa ushaye indodakazi yakhe yaze yafa uboshwe eselungiselela ukuyingcwaba isinyelela. Unina wendodakazi ebikhubazekile (27) esiligodlile igama layo kuze kube unina uvela enkantolo, kuthiwa umshaye ngoMsombuluko eMalukazi, ngaseSiphingo, eThekwini, lapho bebehlala khona bobabili. Kuthiwa uhlale nesidumbu sendodakazi endlini wabe eseqasha imoto emhambise nesidumbu kubo eBaniyela, ngaphansi kukaMasipala uMkhambathini lapho abekade ezosingcwaba khona isinyenyela entathakusa izolo. Umthombo osondelene nodaba uthe lo wesifazane ubezongcwaba indodakazi kubo ngoba efuna ukugqiba ubufakazi. “Kube khona ilungu lomndeni elishayele amaphoyisa libika ukuthi ufike nesidumbu ekhaya. Lithe ubulale ingane eMalukazi usezoyingcwaba ngoba ethi ugqiba ubufakazi,” kusho umthombo. Uboshwe entathakusa ngabo-3 izolo. Okhulumela amaphoyisa KwaZulu-Natal, uCaptain Nqobile Gwala, ukuqinisekisile ukuthi likhona icala lokubulala eliphenywa ngamaphoyisa aseSiphingo. “Kusolakala ukuthi owesifazane ushaywe waze washona ngoSepthemba 28, 2020. Kuboshwe owesifazane (64) wabekwa icala lokubulala.” Kulindeleke ukuthi avele enkantolo uma sekuphothulwe uphenyo. Ikhansela lendawo ku-ward 7 eMkhambathini, uMnuz Mzwandile Shandu, likhuze umhlola lathi isehlo siyaphoxa futhi siyadumaza. UShandu uthi nakuba unina kamufi akhile enomuzi eBaniyela kodwa bekungahlali muntu kuwo ngoba ubefika ngaleso sikhathi aphinde ahambe. “Yehlisa isithunzi negama lendawo le nto. Akuyona impilo yasemakhaya le. Umphakathi ubuzokhalisana naye ulekelele afihle ngoba siyethembana ungabuzi okuningi ukuthi ingane ife kanjani. Iwumhlola le nto futhi iyaqala ukwenzeka endaweni yethu,” kusho uShandu.