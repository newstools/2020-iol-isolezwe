UDEDELWE ngebheyili kaR30 000 yinkantolo esePalm Ridge eGoli, owayeyilungu lePhalamende uMnuz Vincent Smith ngecala lokukhwabanisa. USmith uvele kule nkantolo ngemva kokuzinikela esiteshini samaphoyisa e-Alberton. USmith owayesekomitini elibhekele amajele ePhalamende, ubhekene necala lokugwazelwa yinkampani i-African Global Operations, ebuye yaziwa ngeBosasa. Uzobuyela enkantolo ngo-Okthoba 14. USmith oneminyaka engu-60, utshele inkantolo ukuthi uhola uR21 000 ngenyanga futhi akakaze abhekane namacala phambilini. Uthe awekho amanye amacala awahamba ezinkantolo, wawaphika amacala okukhwabanisa abekwe wona. I-National Prosecuting Authority (NPA), ayizange iyiphikise ibheyili ngenxa yokuthi uzinikele emaphoyiseni futhi indawo ahlala kuyo iqinisekisiwe. Abashushisi baveze nokuthi kabanalo uvalo lokuthi angaphuma kuleli. Ngesikhathi efakaza kwikhomishini ephenya ngokulawulwa koMbuso yidlanzana, owayeyisikhulu seBosasa uMnuz Angelo Agrizzi, wathi baqashela indodakazi kaSmith imoto. Wathi inkampani yabo yafaka amaCCTV emzini kaSmith oseRoodepoort angabiza uR200 000. Kuthiwa inkampani yakhe yakhokhelwa uR670 000 yiBosasa ngo-2015 no-2016. Kwikhomishini kwavela nokuthi uSmith wawasusa amaCCTV ayefakiwe ngemva kokuba kuvele ubufakazi bokuthi wayefakelwe yiBosasa.