KUVUNGAME inkantolo, kwancincizwa ngesikhathi kuvela ukuthi owesifazane washaya indodakazi yakhe eyayinokukhubazeka igula yaze yashona ngoba ingafuni ukuya endlini encane. Umsolwa oneminyaka engu-64, waseMalukazi, eThekwini, uvele okokuqala enkantolo yeMantshi yaseThekwini izolo ngecala lokubulala. Uboshwe ngamaphoyisa ngoLwesithathu olwedlule entathakusa eselungiselela ukungcwaba isinyenyela indodakazi yakhe (27) kubo eBaniyela, eMkhambathini. Icala lihlehlele * -Okthoba 12 ukuze afake isicelo sebheyili. Ucele inkantolo ukuba imhlinzeke ngommeli wamahhala, ngemva kwemizuzwana labe seliguqiswa icala lakhe ukuze amaphoyisa aqhubeke nophenyo futhi kuqinisekiswe ikheli lalapho ehlala khona. Enkantolo kuvele ukuthi umsolwa wanenebula ingane yakhe ngepayipi yaze yashona ngoSepthemba 28, kwanokuvungama abantu bekhombisa ukumangala. Lona wesifazane ugibele ebhokisini labasolwa ebukeka edidekile, efake iduku ekhanda, ijakhethi ebhince ingubo yokulala. Kusolwa ukuthi umsolwa wahlala nesidumbu sendodakazi yakhe endlini wabe eseqasha imoto eyamhambisa nesidumbu kubo eBaniyela, ngaphansi kukaMasipala uMkhambathini, lapho ayehlele ukusingcwaba khona isinyenyela. Umthombo osondelene nodaba uthi lo wesifazane wayezongcwaba indodakazi kubo ngoba efuna ukugqiba ubufakazi. “Kube khona ilungu lomndeni elishayele amaphoyisa libika ukuthi ufike nesidumbu ekhaya. Lithe ubulale ingane eMalukazi usezoyingcwaba ngoba ethi ugqiba ubufakazi,” kusho umthombo.