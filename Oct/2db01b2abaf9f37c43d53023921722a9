BABULALA abantu babanqume amakhanda, bese bawatshatha begijima nawo emphakathini. Bangena emizini yabantu kungcwatshwa, bashaqe amabhodwe badle kwasani. Lokhu kushiwo yilungu lomphakathi. Lezi ngezinye zezinto okuthiwa zenziwa ngamaqembu ezigebengu azibiza ngamaLast Warning namaJuveniles Osizweni, eNewcastle. NgoLwesihlanu olwedlule kuthiwa isimo besisibi kakhulu kangangokuthi kuze kwaphoqeleka ukuba othisha basheshe bakhiphe izingane ezikoleni, njengoba kuthiwa bavele bavuka embhejazane. “Lezi zigilamkhuba zidlange kakhulu eBhareni nasePlaza. Ziphatha ocelemba. Kuleli sonto zithukuthele kakhulu, zigenca kwasani ezihlangana nayo endleleni. Zicasulwe ukuthi kubulawe abaholi bazo. KumaLast Warning kubulawe oyedwa kwathi kumaJuveniles kwabulawa ababili ,” kusho ilungu lomphakathi. Esinye isakhamuzi sithe “Bangena emingcwabeni baqukule amabhodwe bahlale phansi badle, abasemngcwabeni basale benkemile....Babulala abantu babanqume namakhanda bagijime nawo sibuka ...kunzima sesifisa nokuhamba endaweni”. Omunye umthombo uthe kuhluleke ngisho sekubizwe amaphoyisa namasosha kodwa lezi zigcwelegcwele ziyaqhubeka zihlukumeza umphakathi. “Namhlanje labafana bahlule, bagolozela amasosha namaphoyisa ngaseQophamlando emzini wenye indoda engeke ngiyigagule. “Le ndoda sengathi ayizwani kahle nalaba bafana futhi bekukhona noshay’sbhamu. Laba bafana bebezama ukushisa umuzi wedoda ngenhlanhla kwasheshe kwafika abezicishamlilo.” Lo mthombo uthe laba bafana bancane kodwa iNewcastle, bayiphethe isentendeni yezandla zabo. “Sifuna kungenelele amaphoyisa eSAPS. Uma behluleka siyazingenela emakubo alabafana,” kuphetha umthombo obhale kwiFacebook yabantu baseNewcastle. Okhulumela amaphoyisa KwaZulu-Natal, uCaptain Nqobile Gwala, ukuqinisekisile ukuthi kunamaqembu amabili ayimiluthwa yewunga endaweni ahlale ehlome eyizingovolo ngemimese. “Kube nomhlangano wabazali babo obizwe ngamaphoyisa ukudingida lolu daba. Akukho cala noma isehlakalo esibikiwe. Amaphoyisa ehla enyuka endaweni ukunqanda izigebengu,” kuphetha uCaptain Gwala. UKhomishana wamaPhoyisa kuzwelonke, uGeneral Khehla Sitole uyalwazi lolu daba. Egcina ukuphawula ngalo wayethe bazolisukumela udaba lwaseNewcastle ngoba selufikile emadlebeni abo.Wathi balinde nombiko ogcwele emaphoyiseni akulesi sifundazwe.