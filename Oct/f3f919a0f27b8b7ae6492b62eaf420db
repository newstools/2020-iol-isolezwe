Mbali Khanyile UPHITHENE ikhanda umyeni wowesifazane okutholwe isidumbu sakhe nendodakazi yabo epotimendeni ehlathini eliseduze komfula, KwaDabeka kwaF, eClermont, ngoLwesibili. Kuthiwa umufi, uNkk Smangele Simamane ( 39) waseNewlands East ogcine ukubonakala ngoMsombuluko, wabizwa ngowesifazane ongumakhekwane emuva kokuqubuka kwengxabano yezingane. Ingxabano yayiphakathi kwengane yakhe, uSbongakonke Mthembu (12) nayo okutholwe isidumbu sayo sifakwe epotimendeni, neyakwamakhelwane. Kuthiwa uNkk Simamane ubizwe ngumakhelwane ethi akalande indodakazi yakhe exabane nomngani wayo ongumakhelwane nabejwayele ukudlala nayo. UMnuz Senzo Simamane (34) waseNewlands East nobese kuphele iminyaka emithathu eshade nomufi, uthe bekungesikhona okokuqala izingane zixabana njengoba kuke kwaba nomsindo ngaphambilini. “Unkosikazi uye kumakhelwane ngoba eyoxazulula inkinga yokuxabana kwezingane. Akazange esabuya emuva kwalokho. Ngibe sengiqoka ukuvula icala ngokulahleka kwabo ngoba kwamina bengingenalo ulwazi lokuthi unyamalale kade eye kumakhelwane,” kubeka uSimamane oyiphoyisa esiteshini saseNewlands East. Uthe emuva kokuzwa ngozakwabo ngokutholwa kwezidumbu ezimbili KwaDabeka, ube eseyobheka kwazise bese kuphele usuku engaziwa umkakhe nendodakazi. “USmangele ubengumuntu obengenawo umsindo futhi ubekhonze ukuhlala endlini. Okubuhlungu wukuthi sinengane yentombazane enonyaka asengishiye nayo,” kuzikhalela uSimamane. Uphinde waveza ukuthi umakhelwane wabo ubengumuntu obehlezi enomsindo nobethanda ukulwa. Eminye imibiko evelile wukuthi umsolwa ubengeyedwa ngesikhathi kugilwa uNkk Simamane nendodakazi yakhe. Amaphoyisa athi akukaboshwa muntu ngalesi sigameko. Kwenzeka lesi sehlo nje, ngeledlule KwaMashu kutholwe izidumbu zabesifazane ababili zinamanxeba okudutshulwa emakhanda. Okhulumela amaphoyisa eKZN, uBrig Jay Naicker, uthe laba ngo-Ern King (18) waseNewslands East noXolile Mdletshe waKwaMashu Kwa-C. “Sicela abangaba nolwazi ngaleli cala ukuba bathinte uBrig Khumalo ku: 082 556 8642 noma uCapt Dawood ku: 082 556 8409 noma bashayele inombolo yeCrime Stop ku:08600 10111.