UBOSHWE esecashe kubo owesilisa osolwa ngokubhokoda ngommese obeyintombi yakhe phambi kwengane eneminyaka engu-10 ngoba engafuni ukwaliwa. UNksz Sizakele “Siza” Mqadi (35), waseMakhabeleni, eKranskop, ngoMsombuluko ugwazwe obeyisoka lakhe inqwaba yamanxeba ngesikhathi elungisela ingane yakhe ebiya esikoleni. Ngokuthola kweSolezwe umsolwa ugasele ngo-6 ekuseni kubo kamufi. Umzala kamufi, uNksz Thembekile Cele, uthe umufi ubeselala komakhelwane ngoba isoka lingafuni ukwaliwa. “Bebenezinyanga ezintathu bethandana, kuthe sekushona unina kamufi ezinyangeni ezimbili ezidlule wacela ukuba bahlukane ngoba ubesazilele unina. Isoka lakunqaba lokhu lifika ngenkani futhi limsabisa. USiza bese elala komunye ugogo kamakhelwane ngoba esaba ukuthi umsolwa uzomhlasela. Namhlanje (izolo) ekuseni ebuya kamakhelwane, esalungisela ingane yakhe eneminyaka engu-10 ebiya esikoleni kuqhamuke umsolwa wamgwaza. Umgwaze phambi kwengane yakhe, ibuka. Ingane ube eseyibhunyela ngamanzi abilayo, abebekelwe yona ukuba igeze ngawo. Ngenhlanhla ishe engalweni ngoba ibivika. Ishe kancane,” kusho uNksz Cele. Uthe enye ingane kamufi eneminyaka emithathu ibisasele kamakhelwane ngoba bekusesekuseni kakhulu. “Umsolwa uthe eqeda ukumbulala wabaleka, ngizwe kuthiwa ubesecashe kubo ngesikhathi kufika amaphoyisa emthatha. Sifisa abhadle ejele ngobuhlungu abenzile,” kusho uNksz Cele. Okhulumela amaphoyisa KwaZulu-Natal uColonel Thembeka Mbele ukuqinisekisile ukuboshwa komsolwa kuleli cala. “Namhlanje (izolo) ngo-6 ekuseni eMakhabeleni, eKranskop, kuhlaselwe owesifazane. Ugwazwe umsolwa amaziyo. Umsolwa uboshwe amaphoyisa aseKranskop. Uboshelwe icala lokubulala. Uzovela enkantolo maduze,” kusho uCol Mbele. Umthombo weSolezwe uthe umsolwa ubeyinkinga ngoba udaba bese lubikiwe nasemndenini wowesifazane ngendlela abehlupha ngayo. “Umsolwa kuyasolisa ukuthi kunesikhathi ehlela lokhu ngoba ubemsabisa ngokumbulala, emcuthela, emhlukumeza nje efuna uthando ngodli. Umufi udaba bese elubike nasemndenini lwakhulunywa. Bese ehlala yedwa nezingane zakhe njengoba kusanda kushona unina,” kusho umthombo.