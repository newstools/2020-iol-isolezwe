UGWETSHWE iminyaka eyishumi owayeyisikhulu eVBS Mutual Bank kulandela ukuwavuma wonke amacala athinta inkohlakalo abebhekene nawo ngokudliwa kwemali ebalelwa kuR2.7 billion kuleli bhange. UPhilip Truter, owayeyiChief Financial Officer (CFO) ngesikhathi kutamuzwa imali yaseVBS Bank uzobhadla iminyaka eyisikhombisa ejele njengoba ilengisiwe iminyaka emithathu yesigwebo sakhe. UTruter ubevele enkantolo yezimali enkantolo yeMantshi ePalm Ridge, eGauteng ngoLwesithathu ekuseni. Kuwo wonke amacala abebekwe wona uTruter uvumile ukuthi wayazi kahle kamhlophe ukuthi uphula umthetho ngesikhathi ezibandakanya nokudliwa kwezimali zaleli bhange. UTruter ungumsolwa wesishiyagalolunye kuleli cala kanti bonke abanye asolwa nabo, okubalwa kubo nowayengusihlalo weVBS, uMnuz Tshifhiwa Matodzi, bayawachitha amacala ababekwe wona.