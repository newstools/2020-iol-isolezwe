ISOUTH African National Blood Service (SANBS), icela abantu ukuthi banikele ngegazi njengoba ithi liyashoda elikwizinqolobane zayo. UNksz Silungile Mlambo, obhekele ezokukhangisa kwaSANBS ezweni jikelele, uthe izibhedlela zidinga igazi ukusiza abagulayo kodwa ngebhadi lincane kakhulu elikhona. Uthe ukuqubuka kweCovid-19 kuphazamise izinhlelo zabo zokuqoqa igazi ezweni jikelele ngoba abantu bebezivalele emakhaya. “Sijwayele ukuthola igazi ezikoleni, emakolishi nakwezinye izindawo ezigcwala umphakathi, lapho siye sicele khona abantu ukuthi banikele. Igazi eliwu-O lishoda kakhulu, siyacela abantu baseNingizimu Afrika basinikelele ngegazi,” kusho uNksz Mlambo. Uthe igazi eliwu-O libalulekile ngoba liyakwazi ukufakwa kunoma wubani. Uveze ukuthi ngosuku bahlela ukuqoqa amaphayinti egazi awu-5 000 ezweni jikelele kodwa lokhu akwenzeki selokhu kuqubuke iCovid-19. “Siyacela abantu bazonikela ngegazi ezikhungweni zethu ezihlukene. Ukuphepha kwabo kuseqhulwini lezinhlelo zethu. Bonke abazonikela bayahlolwa ukuze kuphephe abasebenzi bethu nomphakathi osinikelela ngegazi,” kusho uNksz Mlambo. Ukunikela ngegazi kulesi sikhathi, uNksz Mlambo, uthe kufanele ube wumuntu ophile kahle, ongenawo umkhuhlane noma izimpawu zawo. Kufanele ube neminyaka ephakathi kwewu-16 newu-75, ube nesisindo somzimba esingaphezu kuka-50kg. Kufanele ube wumuntu ophila impilo eqondile ozaziyo ukuthi igazi lakhe liphephile ukunikelelwa abasuke begula noma belimele. Eminye imininingwane ngokunikela ngegazi itholakala ku-www.sanbs.org.za nangokushayela u-0800 11 9031.