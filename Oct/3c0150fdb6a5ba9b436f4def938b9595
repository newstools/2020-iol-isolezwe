KUMELE lubhekisiswe udaba lwabanikazi bamabhilidi abangekho kuleli ngoba lunomthelela wokuthi kuqashiswe osomabhizinisi abangafanele endaweni engafanele. Lokhu kushiwo yilungu lePhalamande, uNksz Mina Lesoma, ngesikhathi ehamba nethimba ebelihola uphiko lukaMasipala weTheku, elibhekele ukuphepha kwamabhilidi nezindawo, i-Environmental Health, kuhlolwa ukuthi izitolo ezidayisa ukudla ePinetown ngabe ziyayilandela yini imigomo ebekwe umasipala elawula izindawo zokudla, ngoMsombuluko. Ngesikhathi kuhlolwa lezi zindawo kutholakale inqwaba yezindawo zokudla ezingahlanzekile, ezingenazo izinto zezokuphepha ezidingekayo ukuze zipheke ezifana nezicishamlilo, amagesi okupheka angafanele, amakhishi okuphekelwa kuwo angcolile, amaphela ahamba phezu kokudla okuzodayiselwa amakhasimende. Kwezinye izindawo kuphekwa ukudla osekubolile. Kwezinye kusetshenziswa amanzi asesihlalweni sasethoyilethi ukuhlanza indawo yokudla ngoba zingekho izinsiza ezifanele zokuhlanza ezifana namabhakede. Ezinye izindawo izitifiketi ezibagunyaza ukuthi badayise ukudla seziphelelwe yisikhathi kodwa zisachonywe odongeni. “Kuningi okwenza ukuthi idolobha lehlelwe yizinga lalo njengayo iPinetown. Esikhathini esiningi abanikazi bamabhilidi siye sitshelwe ukuthi abekho kuleli okusho ukuthi le nkinga isazoqhubeka uma singakubheki nalokho, yingakho ngithi, izindawo okutholakale ukuthi zephula umthetho zihlawulisiwe ezinye zavalwa.” UNksz Nono Lugongolo, imenenja ye-Environmental Health, e-Inner West, uthe iningi lezindawo zokudla ezihlawulisiwe ngoMsombuluko bezike zihlawuliswe ngamacala afanayo. “Abanikazi balezi zindawo bakhokha inhlawulo bangawalungisi amaphutha. Udaba lokusebenza endaweni engafanele ludinga ukuthi kungenele izinhlaka eziningi. “Uma sesitholile ukuthi usomabhizinisi wephula umthetho siyamhlawulisa kodwa futhi simsize ngokumfundisa ukuze angazitholi enecala elifanayo ngokuzayo,” kusho yena.