USHAQEKILE umndeni wowesifazane (58) okuthiwa uklajwe wumakhelwane waze wafa ngoba emsola ngokuthi uyaloya ngoLwesibili ebusuku eStradford, eDundee. Isolezwe lithole ukuthi uNkk Sibongile Mtshali ubeselele ngesikhathi kugasela umfana wakwamakhelwane kwakhe wafike wavusa abazukulu wabasabisa ngembazo wathi abatshele ugogo wabo ukuthi avule. Kuthiwa ube esehlahlela uNkk Mtshali ngembazo emsola ngokuthi uyamthakatha. UMnuz Wandi Mtshali, indodana kamufi, uthe izingane zimtshele ukuthi bese zilele ngesikhathi kungena umfana ephethe imbazo. “Sisithusile lesi senzo, siphatheke kabi siwumndeni ngoba umfana owenze le nto uwumakhelwane wethu. Besimthatha njengelungu lomndeni. Izingane zithe ufike ebusuku ngabo-9 wangena ekameleni lazo wazitshela ukuthi aziyovusa ugogo. Zithe uma zinqaba wazisabisa ngembazo abeyiphethe. Uma ngizwa ingane encane imemezile yathi gogo ungavuli enye yabaleka yayobiza omakhelwane. Ngebhadi umfana uye waklabha isicabha wase engena ekameleni likagogo wamhlahlela ngembazo waze washona,” kusho uMtshali. Uthe omakhelwane ababiziwe abangabesifazane bathe uma befika bekhuza nabo umfana wabajaha ngembazo. “Asihlali ekhaya ngenxa yomsebenzi. Umama ubehlala nabazukulu abahlanu nenkosikazi yomfowethu olala kwenye indlu. Umama ubelala nabazukulu lapha endlini enkulu. Siphatheke kabi ngoba nomndeni womfana owenze lokhu asikaze siwubone. Odadewabo akade ehlala nabo sizwa kuthiwa bathuthile. Sifuna ubulungiswa,” kusho uMtshali. USihlalo we-IFP eNdumeni, uMnuz Xolani Msezane, uthe baphatheke kabi ngokubulawa kukaNkk Mtshali wathi bazobhikisha enkantolo uma sekuvela umfana okuthiwa ukwenzile. “Kasihambisani nokubulawa kwabesifazane. Luyasithusa udlame nesihluku okubhekiswe kubo. Asifuni anikwe ibheyili umsolwa futhi sizoya enkantolo uma esevela ukuyozwakalisa ilaka lethu,” kusho uMsezane. UCol Thembeka Mbele wamaphoyisa KwaZulu-Natal, uthe kuboshwe owesilisa (34) obeseshaywe wumphakathi. Uzovela enkantolo yeMantshi yaseDundee uma esephuma esibhedlela.