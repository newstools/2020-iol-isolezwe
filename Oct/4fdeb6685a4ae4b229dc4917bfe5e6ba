BAKHATHAZEKILE abazali babafundi besikole saKwaDabeka esineminyaka eyisithupha sivuliwe, esesigqekezwe kaningi. IMzwamandla Khanyile Primary eyakhiwa ngoR64 million, yavulwa ngo-2014 kodwa isikole asisenazitofu, amabhodwe, i-microwave, amafirji, i-ceiling board ekhishini, i-gyser, izihlalo ehholo lesikole nengxenye yocingo olubiyele isikole. Izicabha namafasitela kufile. NgoMsombuluko, othisha nabafundi bafike kugqekeziwe kwathathwa i-microwave namakhebuli. Uthishomkhulu uMnuz Roy Ntanzi, amalungu omphakathi, nesigungu esilawula isikole bebesakhungathekile kufika Isolezwe esikoleni. Usihlalo wesigungu sesikole uNksz Slindile Matubatuba, uthe isikole sesilahlekelwe yimpahla ebalulekile eyebiwa uma kugqekeziwe. “Singesinye sezikole ezisezingeni eliphezulu kodwa namhlanje awusadingi ukungena esangweni ungena noma kuphi ngoba ucingo lwebiwa,” kuchaza uNksz Matubatuba. Uthe isikole asinaye unogada bacela amavolontiya abawakhokhela oR500 ngenyanga ngemali ekhokhwa amabandla aqasha amakilasi uma kuyiSonto. “Kusukela ngo-Ephreli abekho abasonta esikoleni, asinayo imali yokukhokhela amavolontiya. Unogada okhona walethwa uMnyango wezokuPhepha naye uthi akakaholi. Umnyango siyawubikela uthi imali yokuqasha onogada ayikho asisazi ukuthi kumele senzenjani,” kusho uNksz Matubatuba. UMnuz Sihle Mlotshwa okhulumela uMnyango wezeMfundo KwaZulu-Natal, ukugxekile ukugqekezwa kwesikole. “Ngiyezwa ukuthi isigungu sesikole sikhala ngonogada kodwa onogada akubona kuphela abangenza ukuthi isikole singagqekezwa. Umphakathi uneqhaza elikhulu okumele ulibambe njengokuthi ungayithengi impahla eyebiwe esikoleni uma idayiswa. Kunezikole ezinonogada kodwa bahlaselwa yizigebengu.” UCol Thembeka Mbele okhulumela amaphoyisa KwaZulu-Natal, uthe kuvulwe icala lokugqekeza eliphenywa namaphoyisa aKwaDabeka bekungakaboshwa muntu.