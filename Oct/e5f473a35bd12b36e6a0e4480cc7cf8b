UKULAWULWA kwamanani okudla okumqoka kungaholela ekutheni kunciphe imindeni elala ingadlile. Lesi sisiphakamiso senziwe izinhlangano ezingenzi nzuzo ngeWorld Food Day ebingoLwesihlanu. UNkk Sarah Motha oyimenenja kwiFoundation for Human Rights, uthe ukubheduka kweCovid-19 kuholele ekutheni isimo sibe nzima emindenini empofu. Uthe imali etholwa yile mindeni ayisakwazi ukuthenga ukudla okumqoka ngenxa yokuthi amanani okudla anyuke kakhulu kusukela ngo-Ephreli. “Balinganiselwa ku-47% abantu abalahlekelwe imisebenzi ngekota yesibili yonyaka, ekubeni bekuvele kunemindeni ephila ngezibonelelo zikahulumeni ngoba engekho umuntu osebenzayo. Ngesikhathi umhlaba wonke ukhathazekile ngenxa yegciwane, izitolo zokudla zibone ithuba lokwenyusa ukudla okuholele ekutheni yona le mindeni ithwale kanzima,” kusho yena. Uthe ucwaningo lwabo lukhomba ukuthi izingane ezingu-7 500 ezineminyaka engaphansi kwemihlanu, ziyashona njalo ngonyaka zibulawa yizifo ezidalwa ukungondleki kahle. “Ezinganeni ezinhlanu ezizalwa kuleli eyodwa inesifo sendlala. Lokho kusikhombisa ngokusobala ukuthi konakele. Kunemindeni enenkinga yokuthi kungabi khona noyedwa umuntu osebenzayo. Kwabanye le nkinga isisesizukulwaneni sesithathu. Imali yezibonelelo ebeyengeziwe ezinyangeni eziyisithupha ezedlule, ayiyisizanga le mindeni endlaleni ngenxa yokubiza kokudla. Kunenhlangano esisizayo isibhekele ukuthi ukudla kubiza malini ezitolo. Ithole ukuthi umndeni onamalungu amane udinga uR3 500 ukuze uthenge igilosa yenyanga. Izibonelelo zikahulumeni zingaphansi kwalokho. Uma uhulumeni engase ashaye umthetho olawula amanani okudla okumqoka lesi simo singaba ngcono,” kusho yena. UNksz Nandi Msezane weFood Working Group enezinhlangano eziningi ezingaphansi kwayo, uthe ukubiza kokudla kuholele ekutheni abantu bagcine bethenga ukudla okungenawo umsoco ngoba imali abanayo incane. “Kuniningi okuvezwe iCovid-19 ngendaba yokudla. Izingane ezifundayo ezisizakala ngokudla ezikoleni ngesikhathi kuvalwe izikole bezilamba. Izijumbana zokudla azinakho ukudla okudingwa umzimba womuntu ukuze aphile kahle. Ngakolunye uhlangothi abalimi uma bekhiqize ukudla okuningi, bancamela ukukulahla kunokuthi bakuphe abampofu ngoba bafuna ukuthi angehli amanani abadayisela ngawo umphakathi ezitolo. Okusho ukuthi indlala idalwa ukuthi ukudla akufinyeleli kubantu ngendlela hhayi ukuthi akukho ukudla okwenele.”