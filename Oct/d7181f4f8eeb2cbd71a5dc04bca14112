Mbali Khanyile KUFE abantu abathathu itekisi ishayisana nesitimela esithwala impahla sakwaTransnet ezimpambanweni zomgwaqo nojantshi eDanskraal, ngaseMnambithi izolo ekuseni. Kuthiwa umshayeli wetekisi obethwele abagibeli ababili, ungene libomvu irobhithi elisezimpambanweni zomgwqo uR103 nebelixwayisa ngesitimela ebesiwela sibheke eThekwini. Utholane phezulu nesitimela nokuholele ekutheni yena nabagibeli bashone. Abezimo eziphuthumayo kuthiwa bafike sekonakele kumshayeli nabagibeli sebeshonile. Abasebenzi abebesesitimeleni sezimpahla ebesithwele izimoto ngesikhathi kwenzeka ingozi okungumshayeli nomsizi wakhe basindile, kubikwa ukuthi belashelwe ukwethuka. Okhulumela iTransnet, uMnuz Mike Asefovitz, uthe abashayeli kumele baqaphele ngaso sonke isikhathi uma bezowela ezimpambanweni zomgwaqo ezinqamula kujantshi ngoba iphutha elilodwa lingaqeda ngempilo yabantu abaningi. “Sithi ayiduduzeke imindeni yabashone esigamekweni. Abasebenzi ababone lesi sibhicongo sibatholela usizo ukuze belapheke emoyeni nasengqondweni njengoba kwenzeke konke phambi kwabo,” kuchaza u-Asefovitz. Okhulumela amaphoyisa KwaZulu-Natal, uCaptain Nqobile Gwala ukuqinisekisile ukuvulwa kwecala esiteshini samaphoyisa e-Estcourt.