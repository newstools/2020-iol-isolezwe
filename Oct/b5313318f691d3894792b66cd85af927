UKWANDA kobugebengu nokubulawa kwabantu KwaZulu-Natal kuphoqe uNdunankulu uSihle Zikalala ukuthi abize umhlangano ophuthumayo wobuholi besifundazwe ukuzama ukuthola ikhambi. Umhlangano ubuyizolo eMayville, eThekwini, kumenywe noNgqongqoshe wamaPhoyisa, uMnuz Bheki Cele noMkhuzi wamaPhoyisa, uGeneral Khehla Sitole. Ubuholi bethulelwe umbiko ngesimo sobugebengu, uZikalala wase eveza uhlelo oluzosetshenziswa ukudala ukuthula. Kuzoqiniswa isandla ekulweni nodlame olubhekiswe kwabesifazane nasezinganeni. Ezindaweni eziwu-30 ezihamba phambili emacaleni obugebengu, iKwaZulu-Natal ineziyisithupha eziholwa yiNanda. UZikalala ukhuze indlakadla yamaphoyisa asuke eqaphe imibhikisho yomphakathi ikakhulukazi uma abantu bengahlomile. Nakuba ethe behle ngo-20.2% ubugebengu obuthinta ngqo umphakathi kusuka ngo-Ephreli kuya kuSepthemba kodwa uthe bakhathazwa wukubulawa kwabantu. “Sikhathazekile ngesibalo sokubulawa kwabantu ezindaweni ezithile okubulawa kuzo abantu babe baningi. Nobugebengu basemingceleni - kwandile ukwebiwa kwezimoto ezeqiselwa eMozambique nokwebiwa kwemfuyo ethunyelwa eLesotho.” Kuzogxilwa naseziteshini okubikwe kuzo amacala amaningi obugebengu okuyiPlessislaer, Durban Central, Mlaza, Nanda, Phoenix, Ntuzuma, KwaMashu, Mariannhill, Verulam, Cato Manor naKwaMakhutha. Kuqalwe nohlelo lokuvimba ukuthi lungabi bikho udlame nokubulawa kwabaholi bepolitiki njengoba kubhekwe okhethweni lohulumeni basekhaya ngonyaka ozayo. Abaholi bepolitiki banxuswe ukuthi bashumayele izwi lokuthula nobumbano. NgoNovemba kuzokwethulwa umkhankaso olwa nobugebengu i-Operation Vala ozoholwa nguNgqongqoshe wezokuThutha, ukuPhepha nokuXhumana koMphakathi, uMnuz Bheki Ntuli. Ngomkhankaso uZikalala uthe bazobhekana ngqo nezigebengu bazinciphisele umhlaba beletha isikhathi samaholidi kaKhisimusi anokuthula. Ngesikhathi semibuzo uCele wenqabile ukuphawula ngemibiko esabelele ethi amaphoyisa athole isibhamu okwabulawa ngaso owayengunozinti we-Orlando Pirates neBafana Bafana, uSenzo Meyiwa. Uthe akathandi ukuphawula ngakubize ngombiko oputshuzelwe abezindaba wathi uzokhuluma ngalolu daba uma esethula isitatimende mayelana nophenyo lwamaphoyisa. UCele uthe bazosebenzisana nohulumeni wesifundazwe belwa nobugebengu ukuze badale ukuthula. Uthe ziningi izinto abazidingide emhlanganweni ezizokwenza kube nokuthula KwaZulu-Natal.