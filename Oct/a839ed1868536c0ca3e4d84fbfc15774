Mbali Khanyile UHLONGOZA ukuvala isibhedlela sofuba iCharles James, uMnyango wezeMpilo KwaZulu-Natal ngenxa yokushoda kweziguli ezilashwa khona. Kuthiwa ukugqoza kweziguli kulesi sibhedlela esiKwaMakhutha, sekuholele ekutheni umnyango uthathe igxathu lokusivala. Kuthiwa iziguli sezisebenzisa ezinye izibhedlela ngoba amaphilisi alezifo esetholakala cishe kuzo zonke izibhedlela. Umthombo wephephandaba ongathandanga ukudalulwa igama, uthe yize lezindaba zisakhulunyelwa phansi okwamanje, umnyango umatasa nezingxoxo zokuvalwa kwesibhedlela. Uthe akucaci ukuthi kuzokwenzekani ngesakhiwo sesibhedlela. “Yize kungakafiki esiphethweni, seluqalile uhlelo lokukhishwa kweziguli kulesi sibhedlela. Ezinye zazo sezilashelwa ePrince Mshiyeni Memorial eseMlaza. Abasebenzi baseCharles James akukacaci ukuthi bazosebenzela kuphi,” kubeka umthombo. Isibhedlela saqala ukusebenza njengenhlangano ebhekelela abantu abanesifo sofuba, iSouth African National Tuberculosis Association ngo-1966. Ngo-2005 saqala ukusebenza njengesinye sezibhedlela eselapha isifo sofuba nabantu abanegciwane lesandulela lengculazi. Okhulumela uMnyango wezeMpilo KwaZulu- Natal, uMnuz Ntokozo Maphisa ukuqinisekisile ukuthi zikhona izigxoxo ezidingidwayo mayelana nesibhedlela. Wathi asikavalwa isibhedlela, kepha inqubomgomo yomnyango wukubheka izindlela zokonga imali nezinsiza zawo ngoba ziyashoda. “Njengengxenye yalokhu siyaye sibuyekeze ukusebenza kwezikhungo ezibukeka zingasawufezi umsebenzi wazo ngenxa yokushintsha kwezimo, kanye nokubheka ukuthi abasebenzi basawenza yini umsebenzi abawuqashelwe. "Kodwa ngaphambi kokwenza izinguquko mayelana nekusasa lanoma yisiphi isikhungo, siyaye sixoxisane ngokusemthethweni nazo zonke izinhlaka ezithintekayo," kusho uMnuz Maphisa.