KUBOSHWE abantu abangaphezu kuka-310 000 bathweswa amacala okuphula imithetho kathaqa kusukela ngoMashi nonyaka. Ngesikhathi esifanayo kutheleleke ngeCorona amaphoyisa angaphezu kuka-16 000, angu-215 ashona. Lokhu kuvezwe uNgqongqoshe wamaPhoyisa uMnuz Bheki Cele esithangamini nabezindaba izolo. UbenoKhomishana wamaPhoyisa, uGeneral Khehla Sitole. Ukhombise ukunyanya nentukuthelo ngakubone kwenziwa yizindawo ezidayisa utshwala azihambele namaphoyisa ngempelasonto, Ekurhuleni eGauteng. Uthe zivala thaqa izicabha namawindi ngo-10 ebusuku zivalela ngaphakathi amakhasimende ziqhubeke nokudayisa kuse emnyango. “Ngishaqekile ngokuphulwa komthetho ngale ndlela kubekwa phambili inzuzo kunempilo yomuntu. Abantu bavalelwa endaweni encane esuke ivalwe amawindi nezicabha bephuza. Uma sesishayile isikhathi sokuvala, dedelani abantu bagoduke bengaphethe lutho,” kusho uCele. Utshwala buvumeleke ukudayiswa kusuka ngoMsombuluko kuze kube uLwesihlanu ngo-9 kuze kushaye * -5 ntambama. Ngempelasonto nangamaholidi abuvumelekile ukudayiswa. Azikavunyelwa ukusebenza izindawo zokuzijuxuza ebusuku. Njalo phakathi kwamabili kuze kube * -4 ekuseni, umthetho uthi wonke umuntu kumele abe sekhaya. Kuvele nokuthi kudlangile ukuhlukunyezwa kwabesifazane eMlaza, eMpangeni, eNanda, ePlessislaer, oSizweni, KwaMashu okuyizindawo ezivela ohlwini lwezingu-30 ezihamba phambili emacaleni okuhlukunyezwa kwembokodo eNingizimu Afrika. UCele uthe bazoqinisa imikhankaso elwa nodlame lwasekhaya, kucijwe ngamakhono amaphoyisa aphenya amacala alolu hlobo futhi sonke isiteshi sizoba nendawo eqondene nala macala. UCele ufanise udlame olubhekiswe kwabesifazane nobhubhane wathi bakubeke eqhulwini ukulwa nabenza lobu bugebengu. USitole uthe basungule ikomiti elilwa neCorona nemithetho elawula ukusebenza kwamaphoyisa ngesikhathi sikathaqa. Uthe uma kunephoyisa elingasifakile isifonyo emsebenzini, lokho kuthathwa njengokuphula umthetho kathaqa. UCele ugcizelele ukuthi ayivumelekile imilindelo futhi bangu-100 abagunyazwe ukuba semngcwabeni. “Alikapheli igciwane nakuba kuxegiswe imithetho ngakho abantu kumele bazinakekele,” kusho uCele.