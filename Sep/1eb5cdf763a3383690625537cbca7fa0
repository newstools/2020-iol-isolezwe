UZikalala ukusho lokhu ngesikhathi evakashele erenki yamatekisi eNanda eThekwini kunomkhankaso wokuqwashisa ngesihlava sokuhlukunyezwa nokubulawa kwabantu besifazane, njengoba izolo bekuphethwa inyanga yabesifazane. Ubehambisana noNgqongqoshe woMnyango wezokuThuthukiswa koMphakathi esifundazweni uNkk Nonhlanhla Khoza nabamele inhlangano yamatekisi iSouth African National Taxi Council. “Ubudlelwane benhlangano yamatekisi iSantaco noMnyango wezokuThuthukiswa koMphakathi bufundisa ngokuthi makuliwe nokuhlukunyezwa kwabantu besifazane. Umshayeli nomshayeli kumele babe ngamasosha okulwa nalesi sihlava. Itekisi kumele iphathe umyalezo ofundisayo ngalesi sihlava,” kusho uZikalala. Uthe akwehli kahle ukuthi iNanda ikhombisa ukuba nezinga eliphezulu lokuhlukunyezwa kwabantu besifazane. Ugxeke ukwanda kwezindawo ezidayisa utshwala wathi kungenye yezimbangela edala ukuthi kunyuke ukuhlukunyezwa nokudlwengulwa kwabantu besifazane. UNkk Khoza ugcizelele ukuthi umyalezo abafuna ukuwudllisa ngowokunxusa amadoda ukuthi avikele abantu basifazane ngobuqotho. “Obaba ake bahole imikhankaso bahambe phambili, bathi sekwanele ngokuhlukunyezwa kwabantu besifazane. Ukuphalala kwegazi lezingane zabantu sekwanele,” kusho uNkk Khoza. UMnuz Sifiso Shangase oyiMenenja ehhovisi leSantaco esifundazweni uthe le nhlangano iqhuba lo mkhankaso ukugqugquzela abasebenza kule mboni iningi labo okungabantu besilisa ukuthi bahloniphe abantu besifazane. Lo mkhankaso oqale erenki eseNanda udlulele ePhoenix naserenki yaseChartsworth enkabeni yeTheku.