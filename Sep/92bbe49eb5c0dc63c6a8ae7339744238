Mbali Khanyile Abasebenzi okuthiwa sekunesikhathi bahambisa izikhalo zabo kubaphathi, bavale idepho bashiya phansi umsebenzi, bazwakalisa ulaka lwabo ngokuphathwa kabi ngomunye wabaphathi nokubikwa ukuthi unomkhuba wokusebenzisa ulwimi oluqosheme kubasebenzi. Omunye wabasebenzi, ongathandanga kudalulwe igama lakhe, uthe izikhalo zabo baqale ukuzihambisa ngonyaka owedlule. “Sinqume ukuvala idepho sigcwale umgwaqo ngenhloso yokuthi zizwakale izikhalo zethu ngomphathi osekuphele isikhathi eside sibika udaba lwakhe kodwa kungenzeki lutho. Uma singathathwa isinqumo esicacile ngaye, sizimisele ngokuthi siqhubeke nokubhikisha,” kusho lo msebenzi. Eqhuba uthe kabavumelananga ngabebekudingida emhlanganweni nokuholele ekutheni bathathe isinqumo sokuqhubekela phambili eCity Hall, ehhovisini leMeya yeTheku, uMnuz Mxolisi Kaunda. Bafike bavala kwasani emgwaqweni, uPixley Ka-Isaka Seme ngamaloli kamasipala abasebenza ngawo. Ngesikhathi bebhikisha ngaphandle kweCity Hall, kuthiwa abakwasidlodlo babahlakazile base bephindela edepho. Ethintwa okhulumela uMasipala weTheku, uMnuz Musawakhe Mayisela, uthe isiteleka sisuswe yizinkinga zangaphakathi kule depho eseSpringfield. “Umasipala uzama ngokusemandleni ukulungisa izinkinga mayelana nalolu daba. Izakhamuzi ezithintekile sizozazisa uma isimo sesibuyele kwesejwayelekile,” kusho uMayisela.