Sabelo Nsele UNkk Delisile Goge (73) usinde ngokulambisa olakeni lwamalungu omphakathi aKwaMpumuza amshaye aphinde ashisa nendlu yakhe emsola ngokuthi uyathakatha. Umndeni wakaGoge uthi indaba isuke emva kokuthi omunye wabazukulu bakagogo ethole ukuthi unkosikazi wakhe uyajola. Lo mzukulu wabe eseholela oPhathe lowo osolwa ngokuba ishende, esebenzisa iselula kankosikazi, wathi abahlangane esigangeni. “Bathi uma befika lapho base beyalwa,” kulanda omunye umzukulu kagogo uNksz Nolwazi Goge. “Babhuquzisana endaweni enamabhodlela namajikijolo wabe eseyalimala endlebeni lo munye (ishende). Kwathi ngoLwesithathu sezwa kumenyezelwa ngombhobho ukuthi kunomhlangano womphakathi. “Emva kwalowo mhlangano sabona ngequlu labantu elafike lashisa amathayi ngaphandle komuzi. Bathi asihambe ngoba siyathakatha, bethi isicubu sendlebe yalo mfana (ishende) sisinikeze ugogo ngoba uyathakatha. “Basijikijela ngamabhodlela elinye lashaya ugogo esiqhomeni. Ngakusasa babe sebebuya bezoshisa indlu enkulu. Impilo yami yonke yasha njengoba umazisi wami, izitifiketi zemfundo nokokugqoka kushe kwaphela,” kusho uNksz Goge. Isalukazi sithe kasazi ukuthi saphunyula kanjani kumalungu omphakathi ayesho ukusiqeda. “Uyangibona ukuthi nginjani?” kubuza uNkk Goge, ekhomba isibazi ebusweni lapho ashaywa khona ibhodlela. “Njengamanje umuzi wami ngiwushiyile kanti nemfuyo yami igcwele ezigangeni ngoba angikwazi ukubuyela ekhaya.” Uthe endlini kushe impahla kanokusho okubalwa osofa nemibhede abesanda kuyithenga. “Bengikade ngisebenza emizini yabantu, kwathi uma kuqala iCorona kwathiwa angihlale ekhaya base benginikeza imali eyisamba. “Ngathatha yonke leyo mali ngathenga izimpahla zasendlini, nakhu namhlanje zishile zonke.” UNkk Goge uthe sekuphinde kwagqekezwa enye indlu engashanga ngesikhathi kuthungelwa umuzi ngomlilo. “Kuthathwe izimpahla ebezilapho phakathi,” kusho uNkk Goge. Umndeni wakubo kwalowo osolwa ngokuba yishende, kwaMagubane, uthe izinsolo zokuthi uNkk Goge uyathakatha aziqhamuki kuwona. “Umphakathi owasho leyo nto. Thina izindaba asizazi futhi nogogo oshiwoyo ujwayelene nomama walapha ekhaya “Nomhlangano womphakathi awuzange ubizwe yithi. Okubuhlungu ukuthi sesiyasatshiswa ngenxa yento esingayazi. Njengamanje sihleli kabuhlungu. “Umfowethu naye ulimele kabuhlungu. Njengamanje uyagezwa aphinde afunzwe, empeleni usewumthalwo,” kusho ilungu lomndeni elicele ukungadalulwa ngezizathu zokuphepha. Okhulumela amaphoyisa KwaZulu-Natal, uCaptain Nqobile Gwala, uthe udaba lokuhlaselwa kukaNkk Goge luyaphenywa amaphoyisa asesiteshini iPlessislaer. Induna yendawo, uMnuz Mbuzeni Mthalane, ithe angeke iphawule ngalolu daba njengoba ingakabikelwa ngalo. Imizamo yokuthola umuntu okuthiwa wabiza umhlangano ayiphumelelanga njengoba ucingo lwakhe belungangeni.