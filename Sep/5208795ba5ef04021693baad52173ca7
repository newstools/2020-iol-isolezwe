UWOTHA ubomvu umphakathi waKwaNongoma osola amakhansela ngokuwulutha, nokudale ukuthi uqolwe ngowesifazane imali eyevile kuR300 000. Kuthiwa owesifazane wafika kulo masipala wazethula kumakhansela njengomuntu ozodala amathuba omsebenzi. NgoMashi lo wesifazane wethula uhlelo olubizwa ngeHealth African National Development (HAND) wathi lugqugquzela ukuthi umuzi nomuzi ube nengadi, wathi usebenzisana noMnyango wezoLimo. Bathi wabatshela ukuthi abantu abazogqugquzela ukutshalwa kwezingadi bazohola uR2 500 ngenyanga kanti umuntu ofuna ukuba ngumgqugquzeli kwakumele akhokhe uR750, nokuyilapho amakhansela awuthathela phezulu umbiko awuyisa kumalungu omphakathi emawadini awo. UNksz Bonnie Masango umgilwa waseMathambeni KwaNongoma, uthe ikhansela lendawo labiza umhlangano labachazela ngethuba lomsebenzi kangangoba wagcina eseboleka uR1000 kumashonisa, ukuze asebenze. “Kwathiwa imali esiyikhokhayo ngeyenyufomu, ukuqeqeshwa nesidlo sasemini ngesikhathi siqeqeshwa okwagcina singaqeqeshwanga. Kuzona zonke izigceme, kwakuqokwa umuntu oyedwa ekomitini kuthiwe akafike nabantu abafuna ukusebenza bakhokhe oR750, esasibanikeza lowo muntu bese yena eyobafaka kwi-akhawunti yeHAND kube usuqashiwe njalo,” kuchaza uNksz Masango. Uthe kwathiwa abavule ama-akhawunti ebhange, waboleka imali kumashonisa ngoba akasebenzi kanti kumanje usekhokha uR300 ngenyanga, okuyinzalo ayikhipha emalini yesibonelelo yezingane zakhe ezimbili. UNksz Zinhle Myeni osekomitini lomphakathi, uthe washayelwa ucingo yikhansela limchazela ukuthi kunohlelo loMnyango wezeMpilo lokwandiswa konompilo emphakathini kodwa abafuna ukusebenza kumele bakhokhe imali. “Ngazama ukwenqaba ngoba nami ngangikaze ngizwe kuthiwa umsebenzi uyakhokhelwa. Ekugcineni ngavuma, sabatshela abantu, nami ngayikhokha imali edingekayo. Ngihambise imali enguR12 500, ebifakwa kwi-akhawunti yomnikazi wohlelo, okuthe sisalinde ukuqeqeshelwa ukuba ngonompilo kwashintsha kwathiwa sesizoba sohlelweni lokulima,” kusho uNksz Myeni. USomlomo kumasipala waKwaNongoma uMnuz Bhekinkosi Zulu, uvumile ukuthi lo wesifazane wafika ukuzobachazela ngohlelo lwakhe kodwa abazange balwamukele. Usole amakhansela ngakubize ngokuba ‘othathekile’. “Ngaluthatha ngaluyisa ewadini yami kuqala ukulihlola. Abantu banikezwa izitifiketi ezingombombayi, ngase ngixwayisa umphakathi kodwa amakhansela aqhubeka aluyisa emawadini, namalungu omphakathi engezwa mshini ngalo,” kusho uZulu. Yize eziqhathulula ngokuthi waxwayisa amalungu kodwa uSotswebhu we- ANC kulo masipala uNksz Zinhle Sithole, uthe nguZulu namakhansela e-IFP abaluyisa emphakathini nakuba amaqembu aphikisayo ayelugxeka lou hlelo. I-South African National Civil Organization esifundeni saseZululand, ithe ithole izikhalo ezingu-400 ezivela emawadini ehlukene mayelana nalolu hlelo. UNobhala weSanco, uMnuz Mampela Mkhize, usole uZulu ngokusebenzisana nalo wesifazane. “Kuthiwa wafika naye ezomethula kumasipala. Kunemoto yohlobo lweYaris emnyama okuthiwa yathengwa ngemali eqolwe kubantu ebisetshenziswa ngabanikazi balolu hlelo nokuthiwa ihlala kwakhe usomlomo. Nohlelo lwaqala ewadini yakhe,” kusho uMkhize. UZulu uvumile ukuthi imoto yahlala kuye kodwa wabuye wayihambisa emaphoyiseni. Uthe wayefuna ukuyivikela kumalungu omphakathi ayefuna ukuyishisa. Uthe wonke umuntu waluthwa yilo wesifazane. USihlalo we-IFP KwaZulu-Natal uMnuz Thami Ntuli, uthe bazolulandelela lolu daba. “Siyakugxeka kakhulu ukuqolwa kwabantu ngokuthi bazotholelwa umsebenzi. Siyi-IFP KwaZulu-Natal akukho esikwaziyo mayelana nalokhu kuqolwa kwabantu. Sisathole ukuthi lokhu kwenzeke kumasipala waKwaNongoma kodwa sifisa abaqhuba lo msebenzi bajeze ngokuqola imali umphakathi,” kusho uNtuli. Okhulumela uMnyango wezoLimo eKZN uMnuz Mack Makhathini, uthe umnyango awukaze ube nohlelo olunjalo wagxeka ukusetshenziswa kwegama lomnyango. Okhulumela amaphoyisa KwaZulu-Natal, uColonel Thembeka Mbele, uthe amaphoyisa aKwaNongoma aphenya icala lokukhwabanisa. Imizamo yokuthola lo wesifazane ayiphumelelanga.