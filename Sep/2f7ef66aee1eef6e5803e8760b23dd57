Willem Phungula IMENENJA kaMasipala eMtubatuba enyakatho naKwaZulu-Natal uMnuz Siyabonga Ntuli, ithi izoyisiphula nezimpande inkohlakalo egcwele khona. UNtuli usho lokhu engxoxweni abenayo neSolezwe ngeSonto emva kokuxoshwa kwezikhulu ezingu-11, okuthiwa bezisebenza njengezimenenja zingenazo iziqu ezifanele. Lezikhulu bezivele zihamba amacala angaphakathi ngemva kokumiswa ngonyaka odlule, zaqheliswa emkhandlwini ukuze zingaphazamisi uphenyo. Kuthe seluphothuliwe uphenyo kwatholakala ukuthi zaqashwa ngomgunyathi izikhulu zakhonjwa indlela. UNtuli ojoyine lomasipala ngonyaka odlule esuka kowaseNdumeni eDundee, uthi ufike kukwampunzi idle mini khona, wazama ukuhlela izinto wathola ukuthi kukhona okushaya amanzi ngemfundo yenqwaba yezikhulu. Wajuba ithimba ukuba liphenye ngokuqashwa kwazo. Uthi ngesikhathi ithimba licela izitifiketi zemfundo, ziyime emthumeni ezikhulwini, kwavela nokuthi iningi lazo laqashwa ngezitifiketi zika-matric kuphela. Uthe akukhona nje ukuthi izikhulu bezingenaziqu kodwa nokuntshontshwa kwemali bekusezingeni eliphezulu kulo masipala. UNtuli uthe uphenyo luveze ukuthi ezinye izikhulu bezihola umholo ophindiwe kanti ezinye beziyisavuna ngokuzibhalela isikhathi esengeziwe emsebenzini kodwa zibe zingenzanga lutho. Ezinye beziyintshontsha ngokufaka izindleko zamakhilomitha zithi bezihambile ziyosebenza zibe zingayanga ndawo. “Ngesikhathi ngifika lapha ngonyaka odlule ngithole ukuthi izinto azihambi ngendlela. Bekukwampunzi idle mini abantu bezizavunela emalini yabakhokhi bentela. Sibe sesiqala uphenyo samisa abathintekayo ngoba besigwema ukuthi bangaphazamisi uphenyo lwethu. Umbiko wethu uveza ukuthi bekubole phuhlu inkohlakalo, kumasipala wethu kodwa ngizimisele ukuyisiphula nezimpande zayo le nkohlakalo,” kusho uNtuli. Uthe ngaphandle kwalezi ezingu-11 esezixoshiwe kukhona nezinye ezine ezisengaphansi kohlelo lokushushiswa nazo, uphenyo oluthole ukuthi zenze okungafanele. Uthe esinye isikhulu safaka uR1,3 million womkhandlu kwi- akhawunti yaso yasebhange kwathi esinye safaka indlu kamasipala egameni laso. Uthe ezinye zazo zivulelwe amacala emaphoyiseni ukuze zibhekane nengalo yomthetho kanti nempesheni yazo ngeke ziyinuke ngoba umbiko unezincomo zokuthi umasipala awulwe nokubuyisa imali entshontshiwe. Awubhekene nezinkinga zokuphatha izimali kuphela lo masipala ongaphansi kweNkatha Freedom Party ngoba nakwezepolitiki kubukeka lungekho uzinzo, ngoba sewushintshe izimeya kathathu selokhu kubanjwe ukhetho lohulumeni basekhaya ngo-2016. Emva kokunqoba ukhetho iqembu liqoke uMnuz Qhina Mkhwanazi njengemeya kodwa lamgudluza ngo-2017 lafaka uMnuz Velangenkosi Gumede kwathi ngoJulayi laqoke imeya entsha uMnuz Cedrick Zungu. Azizintsha izinkinga zalo masipala njengoba ngo-2015 kwadingeka ukuba uhlakazwe kuqalwe phansi ukhetho. Emva kokhetho luka-2011, i-ANC ne-NFP bawuphatha ngokubambisana kodwa wagcina ngokuthi uhlakazwe ngenxa yokuthi ubudlelwano bala maqembu base bonakele kungasatshenziswana kahle.