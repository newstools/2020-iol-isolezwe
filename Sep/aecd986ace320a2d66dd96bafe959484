KUMISWE izikhulu ze-Unemployment Insurance Fund (UIF) okubalwa noKhomishana wayo uMnuz Teboho Maruping, ngemva kokuthi umbiko woMcwaningi Mabhuku jikelele, uMnuz Kimi Makwetu uveze ukuthi le nhlangano ayikuqaphile kahle ukukhishwa kwemali. UNgqongqoshe woMnyango wokuQashwa neMisebenzi uMnuz Thulas Nxesi, uthe uphenyo lukaMakwetu, luveze ukuthi imali ekhishwa yi-UIF ayibhekwa kahle ngoba ibitholwa ngisho nangabantu asebashona, abahola isibonelelo sikahulumeni, izitshudeni ezithola uxhaso kwiNSFAS nabanye okungafanele bakhokhelwe le mali. Uthe lokhu yikona okwenze wamisa uMaruping, nezikhulu ze-UIF okungoMnuz Vuyo Mafata obhekelele ezezimali, nobhekelele ukusebenza kwe-UIF uNkk Judith Kumbi noNkk Maria Ramoshaba oyinhloko yokuthengwa kwempahla. “Ngimumisile uKhomishana we-UIF (Maruping) namhlanje ngoba konke lokhu kwenzeke ekhona ebuka. Sithole ukuthi imali ibiya kubantu abangafanele okukhona kubo abahola izibonelelo zikahulumeni, abathola uxhaso lweNational Student Financial Aid Scheme, abasebenzi bakahulumeni, abantu asebashona, izingane ezincane. Kukhona nabakhokhelwe imali eningi ngokweqile kunaleyo okufanele bayithole,” kusho uNxesi. Uthe uMaruping umiswe okwesikhashana ngoba kunophenyo olwenziwa yiSpecial Investigating Unit oluzobheka ukuthi imali ibiphuma kanjani. Uveze ukuthi sebekhokhe uR41.6 billion kubantu abawu-9.5 million abadiliziwe ngesikhathi seCovid-19. Wathi nguR5.9 billion we-UIF ejwayelekile osukhokhelwe abasebenzi abahlukene. Uthembise ukuthi bazoyilanda yonke imali ye-UIF ekhokhelwe abantu abangafanele besebenzisa izinhlaka zomthetho ezilandela isenti nesenti eliphume kule nhlangano. Ebuzwa ukuthi kungani bethathe isikhathi eside ukumisa izikhulu yize imali ibiya kubantu abangafanele ngesikhathi seCovid-19, uthe akusilo iqiniso leli ngoba kunophenyo oluqhubekayo olulandela le mali. UMnuz Michael Cardo weDA, uthe uNxesi ubelokhu ekhomba abaqashi ngenjumbane engabe ubopha izikhulu ezingayiphethe kahle imali. “Asiqondi ukuthi kwenzeka kanjani ukuthi kube wuMncwaningi Mabhuku jikelele opequlule ukuthi imali ayiphethwe kahle ekubeni abasebenzi be-UIF akade bebhekelele ukukhokhwa kweTERS bengaboni lutho. Siyabonga ukuthi zimisiwe izikhulu ze-UIF. Siyathemba ukuthi uMcwaningi Mabhuku Jikelele, izinhlaka zomthetho neSouth African Revenue Service bazoqhubeka nokukhuculula inkohlakalo kwi-UIF. Sizolulandela lolu daba ngoba kufanele bajeze abadle imali,” kusho uCardo.