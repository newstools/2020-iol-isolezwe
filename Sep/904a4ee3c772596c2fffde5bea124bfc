Ingane igama layo engeke lidalulwe ukuze ivikelwe, ilaliswe esibhedlela iNorthdale eMgungundlovu, ngemva kokuba ibhucuke ebusweni ngenxa yokushiswa ngamanzi abilayo ngeledlule. Isolezwe lithole ngomthombo osondelene nalolu daba ukuthi kuthiwa uninalume ubexabana nonina wengane, ongudadewabo. Kuthiwa uvele wathatha amanzi abilayo wabhunyela ingane. Isithombe esithunyelwe Isolezwe sengane isesibhedlela, siyiveza ishile ebusweni, ifakwe amabhandishi. Leli phephandaba lihabule ukuthi umndeni uzama ukunyathela lolu daba ngezinyawo ukuze umsolwa angaboshwa ngesenzo sakhe. Kuthintwa unina wengane wale waphetha ukuphawula wathi ingane yakhe isabambekile unake yona. “Ngeke ngikwazi ukuphawula ngalokho ngoba bengisemsebenzini. Alikho icala engilivulile ngokusha kwengane. Kumanje ingane iyakhala ngisazama ukubheka yona,” kusho unina wengane igama lakhe esiligodlile. UMnuz Mhlabunzima Memela, okhulumela umnyango, usiqinisekisile isigameko wathi bangenelelile ngemva kokuthola ngokwenzekile. “Engingakusho wukuthi siphoxekile ukuthi kunesimo esifana nalesi emndenini, lapho-ke umndeni unyathela le nto ngezinyawo. Ngokwethu kusenzima ukuthi sazi ukuthi kwenzekeni. Esisakutholile wukuthi kube nengxabano emndenini, uninalume wengane wabe eseyibhunyela ngamanzi. Ngokubuka kwethu ubefuna ukuzwisa unina wengane ubuhlungu. “Le ngane ibingashona ngendlela eshe ngayo. Noma bona bangaxolelana kodwa ingane yona izosala nezibazi ezingeke zaphinde zaphela. “Sikhathazekile ngoba ilungelo lengane yilona okumele liqhakambiswe, thina okwethu wukuthi sivikele ingane,” kusho uMemela. Uthe: “Sikhuluma nje abezenhlalakahle bavakashele ingane esibhedlela, sisebenza ukuba sivulele icala uninalume. Noma ngabe unina wengane akafuni ukuvula icala, osonhlalakahle banelungelo lokuvula icala ukuvikela ingane. Noma wubani ohlukumeza ingane, ngeke simyeke.” Umholi weDA eKZN, uMnuz Zwakele Mncwango, uthe: “Abantu bakithi abangahlali nezimo zokuthi uma kuhlukunyezwe izingane bese bethi akuxoxiswane. Asiphikisani nokuthi imindeni ixoxisane kodwa akungabe sekuhlukunyezwa ingane, akube khona ubulungiswa. Ingane incane inezinyanga ezingu-17. Yingakho sithe ima udaba lufika kwiDA sabe silusukumela phezulu, ngibonge nongqongqoshe ukuthi ngesikhathi ngimbikela walusukumela phezulu. Kuwumsebezi wethu sonke ukuvikela izingane.”