Mbali Khanyile Kulesi sehlo esenzeke izolo eSeventini, eMlaza, umphakathi usale ubambe ongezansi imoto eyi-Isuzu 4X4, okusolakala ukuthi ibintshontshiwe, iphonseka emzini ongezansi komgwaqo ebihamba kuwo. Kuthiwa konakale ngenkathi umlisa obehamba ngayo emiswe ngamaphoyisa abesola ukuthi kukhona okungahambi kahle. Imoto ube eseyiphonsa ezansi komgwaqo abehamba kuwo kanti izophaphalaza iyoshaya umuzi udilike umuzi. Abebekhona kwenzeka isigameko, bathe yize lilodwa igumbi lokulala elibhodlokile, mkhulu umonakalo njengoba indlu isinomfantu okhombisa ukuqhekeka. Omunye womakhelwane ongathandanga kudalulwe igama lakhe uthe, basashaqekile ngabakubonile njengoba konke kwenzeke ngokushesha futhi bebuka. “Indlela obekushesha ngayo, asibonanga kahle ukuthi umshayeli uphume nini emotweni kodwa yena ugcine ephumile kuyona wabaleka, eselimele nasengalweni,” kuchaza lona wesifazane othe uhlala eduze komuzi odilikile. Elandisa, uthe kusizile ukungabi khona komuntu oqashe egunjini okungene kulo imoto ngoba ubezolimala kanzima ukube ubekhona kwenzeka le ngozi. Ezanywa ukuthi aphawule mayelana nesigameko umlisa oqashe kule ndlu, wale waphetha ukuphawula, watshela intatheli ukuthi usathukile futhi uyesaba ukukhuluma. Okhulumela amaphoyisa KwaZulu-Natal, uCapt Nqobile Gwala ukuqinisekisile ukutholakala kwemoto entshontshiwe. “Imoto kutholakale ukuthi intshontshwe eGreenwood Park izolo. Umsolwa ugcine ebalekile ngemva kokuphonseka kwayo emzini womuntu,” kusho uCapt Gwala.