OWAYENGUMENGAMELI wakuleli uMnuz Jacob Zuma usephumele obala “ngobudlelwane obungebuhle“ phakathi kwakhe neSekela leNhloko yamaJaji, uJustice Raymond Zondo. Esitatimendeni esikhishwe ngummeli wakhe, u-Eric Mabuza, uZuma uthe yingakho uZondo emveza njengomuntu osevele unecala, wabe esephakamisa ukuthi uZondo azihoxele ngokwakhe kule khomishini yokubhozomelwa kombuso, uma kungenjalo ngeke afakaze kuyo. UZuma  uthe akumphathi kahle ukuthi uZondo usabisa ngokumphoqa (subpoena) ukuba avele phambi kwekhomishini ngoNovemba. Ngesonto eledlule uZondo wakhipha umnqamulajuqu wosuku elibhekise kuZuma nethimba lakhe lezomthetho, emuva kokunqaba ukuxoxisana nabammeli kaZuma ngezinsuku angavela ngazo ukuzokwethula ubufakazi. UZondo wathi “Le khomishini ayizidingidi nofakazi izinsuku okumele bavele ngazo”. Nalapho anquma khona ukuthi uZuma uzovela kule khomishini ngoNovemba 16 kuya ku-20. Kulesi sitatimende uZuma uthe angeke alubhade enkantolo ngoba kusobala ukuthi uZondo usesithathile isinqumo sokuthi   unecala. Uqhube wathi ubengakaze abe nenkinga nokusebenzisana nekhomishini yize eneminye imibono ngokuba semthethweni kwayo nokuthi kumfanele kangakanani uZondo ukuphatha le khomishini ngenxa yokudlelwano babo bangasese. Ngokusho kukaZuma uZondo kwakumele abuveze lobu dlelwano babo njengoba ekholelwa wukuthi bungesinye sezizathu zokuthi amqinisele isandla. UZuma uthe kwamphatha kabi ukuthi uZondo wakubeka kwacaca ukuthi akakholwa ukuthi uqinisile ngesikhathi ngidinga usizo lwempilo ekuqaleni konyaka. Uphethe ngokuthi usesithathile isinqumo sokuthi yena nethimba lakhe lezomthetho, angeke balubhade enkantolo uma sekufakwa isicelo okuhloswe ngaso ukumphoqa ukuthi avele phambi kwekhomishini ngoNovemba. IKhomishini ibingakayiphenduli le ncwadi. 