Amaphoyisa kuthiwa atheleke kule ndawo ngoMgqibelo ebusuku kugcwele izimoto kuphuzwa. Abaficwe kule ndawo nobehlele umcimbi babe sebeboshwa ngamaphoyisa aseWinterton. Isolezwe lithole ukuthi bekungalandelwa imithetho yomvalelandlini, abantu beziphuzela bengazi nanyaka. Okhulumela amaphoyisa KwaZulu-Natal uBrigadier Jay Naicker uthe banxusa ukuba abantu bakugweme ukuba nemicimbi yalolu hlobo. “NgoMgqibelo ebusuku amaphoyisa aseWinterton, ehambisana namasosha namaphoyisa omgwaqo kumasipala Ukhahlamba abe nemikhankaso ehlukene edolobheni eWinterton. Kuboshwe abantu abangu-44 bakhokhiswa inhlawulo kaR500 umuntu ngamunye. Kuvulwe icala lokuphula imithetho yomvalelandlini njengoba bebenomcimbi. Kube sekuthathwa izimoto ezingu-23 zabasolwa, zagcinwa amaphoyisa,” kusho uNaicker.