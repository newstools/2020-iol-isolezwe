Usho lokhu emcimbini obuseMaropeng (Crade of Humankind), eGauteng izolo. Uthe kwezinye izindawo abantu bakhokhiswa imali ekhokhwa yizivakashi zaphesheya ekubeni bengenayo imali elingana neyezivakashi zaphesheya. “Namhlanje wusuku lokugubha ezokuvakasha emhlabeni jikelele, sifuna abantu baqhubeke nokuvakasha ezweni labo. Ngo-Okthoba 1 imingcele iyavulwa, sizokwamukela izivakashi zaphesheya kwezilwandle nezamazwe ase-Afrika. Ngithi kwabasemkhakheni wokuvakasha, kufanele kube nesibonelelo sabantu baseNingizimu Afrika, bangakhokhi imali efanayo neyezivakashi zaphesheya kwezilwandle,” kusho uNkk Kubayi-Ngubane. Uveze ukuthi lokhu kuyenzeka kwamanye amazwe ngakho ngeke kube yinkinga uma kwenzeka kuleli. Indikimba yosuku lwezokuvakasha emhlabeni ithi Tourism and Rural Development nokusho ukuthi kuzogxilwa ekuthuthukiseni ezokuvakasha nezindawo ezisemakhaya. UNkk Kubayi-Ngubane uthe le ndikimba ikhuthaza abantu ukuthi bavakashele izindawo ezisemakhaya ngoba ezokuvakasha zisiza umnotho wezwe. Uthe yize izwe selehliselwe esigabeni sokuqala futhi abantu begqugquzelwa ukuthi bavakashe kodwa lokhu kufanele bakwenze ngokulandela imithetho yeCovid-19. “Uma sibhekelela imisebenzi yabantu nomnotho wezwe akufanele sikhohlwe yimpilo. Siyacela uma nivakasha niqhubeke nokugqoka izifonyo niqhelelane. ICovid-19 isekhona ngakho kufanele sizivikele, impilo ibalulekile,” kusho uNkk Kubayi-Ngubane. Udonse abakuleli ngendlebe wathi kumele baziphathe kahle izivakashi wathi abantu abasentshonalanga ye-Afrika, iGhana neNigeria bathenga eLondon, ngakho ufuna bazothenga kuleli. “Sifuna zize ngobuningi bazo izivakashi ukuze odadewethu nabafowethu abaqashwe kwezokuvakasha baqhubeke nokusebenza. Sifuna izinkampani zihlale zivuliwe kodwa kubalulekile ukuthi uma kuza izivakashi zakwamanye amazwe ase-Afrika singazicwasi kodwa siziphathe kahle.” Uthe nezivakashi zaseChina nezase-Europe, USA namanye amazwe zidinga ukunakekelwa hhayi ukuthi zebelwe impahla noma zilinyazwe. Umcimbi uphethe ngokudanselwa kweJerusalema kaMaster KG apike kuyo uNomcebo, nezingoma zikaBlack Coffee noBusiswa akade benandisa.