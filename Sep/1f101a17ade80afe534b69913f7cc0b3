IMEYA yeTheku uMnuz Mxolisi Kaunda ithi umasipala ulahlekelwe nguR4.7 billion ngenxa yeCorona okushaye ezokuvakasha nokungcebeleka eThekwini. UKaunda uthe ingu-1 400 imisebenzi elahlekile okudalwe nawukuhoxiswa kwemicimbi nezemidlalo. Usho kanje esithangamini nabezindaba izolo eCity Hall ecacisa ngasekwenzile esikhathini esiwunyaka esehhovisi. Waba yimeya ngoSepthemba 5 ngonyaka odlule. UKaunda uthe wangena kulesi sikhundla ukuze alethe uzinzo kumasipala, ahlinzeke abantu ngentuthuko, akhulise umnotho weTheku. Ukhuze abasebenzi bomkhandlu abazibandakanya nenkohlakalo wathi: “Uma untshontsha usukhuziwe, usuke usubiza ukuphuma ngomnyango.” Uthe kabakhethi ukuthi ungubani uma belwa nenkohlakalo yingakho kuphenywa nangoR400 million owabelwe izinhlelo zokulwa neCorona eThekwini okunezinsolo zokuthi kukhona abehlise imali ngomlenze. UKaunda uthe uhlelo lokubuyiselwa kwamabhasi omkhandlu ngaphansi kwabo lubanjezelwe yicala elifakwe enkantolo yinkampani ewangamele njengamanje. Uthe babeke uR2 billion wokuphucula ingqalasizinda yamanzi okuzohlomulisa imiphakathi. “Amapayipi ayefakiwe ehlinzeka abantu amanzi mancane. Umthamo odluliswa yilawo mapayipi awusalingani nomthamo odingwa ngabantu ngoba imizi ikhula mihla namalanga,” kusho uKaunda. Uthe bengeze nesibalo samaloli athuthela umphakathi amanzi abengu-88 manje angu-103. Uthe sebedlulile enkingeni yokuqoqwa kukadoti eqale ngo-2017 ikakhulukazi eMlaza. “Kusukela ngoJulayi 1, siqashe abasebenzi abaqoqa udoti sishintsha isimo ngendlela udoti oqoqwa ngayo. Noma singakafiki ku-100% ekuqoqeni udoti kodwa umehluko usukhona eMlaza,” kusho uKaunda. Uthe babeke uR500 million wezinhlelo zokuqoqwa kukadoti eminyakeni emithathu ezayo eThekwini. Uxwayise umphakathi ozixhumela ugesi wezinyokanyoka wathi awuhlukane nalo mkhuba. Uthe awugcini ngokubulala abantu kepha ukhinyabeza nomnotho. Ngonyaka iTheku lilahlekelwa nguR250 million ngogesi wezinyokanyoka. Imeya ithi sehlile isibalo sabantu abahlala koLindela sisuka ku-10 140 manje bangu-8 235, nesoLindela sisuka ku-71 saba ngu-45. Uthe bakhiphe amatayitela ezindlu angu-2000 onyakeni wemali u-2019/20 njengoba bakhe nezindlu ezingu-91 ehostela elikwa-T eMlaza (eSeventini). Ube eseveza ukuthi kunoR53 million ohlelelwe ukwakha imigwaqo emalokishini nasezindaweni zasemakhaya ezakhele iTheku.