YIZE izwe lizokwehlela esigabeni sokuqala somvalelandlini kodwa isazoqina imithetho ukuqhubeka nokunqanda ukubhebhetheka kwegciwane iCorona. UMengameli Cyril Ramaphosa izolo ebusuku umemezele ukuthi kusukela ngeSonto ngo-12 ebusuku, izwe lizosuka esigabeni sesibili liye kwesokuqala kodwa abantu mabaqaphele ngoba igciwane kaliphelile. Uthe liyalawuleka njengoba sinyuka isibalo sabalulamayo wathi singaze sifinyelele ku-98%. “Enyangeni edlule kwehlile ukusabalala kwegciwane. Ngakho sesikulungele ukuya kwesinye isigaba sokuqala somvalelandlini. Sekuyisikhathi sokuba izwe nomnotho kubuyele esimeni esijwayelekile. Sesikulungele ukubuyela kulokhu osekuzoba yinjwayelo. Sekuyisikhathi sokuthi nomnotho siwuvule ngokuphelele njengoba sekuphephile ukwenza lokho. Yize kunjalo akusho ukuthi kumele senze noma yini. Kumele siqhubeke siqikelele imithetho ukuze singazitholi sibuyela emuva ngoba igciwane lisengabuya kakhulu.” Ugcizelele ukuthi kusazoqhubeka kugqokwe izifonyo, kugezwe izandla nokuthi kuqhelelwane. Seluliwe isikhathi sokudayiswa kotshwala okuzoba wuMsombuluko kuya kuLwesihlanu ngo-9 kuya ku-5 ntambama. URamaphosa uthe: “Emicimbini kuzovunyelwa abantu kuhambisane nendawo kube u-50%. Ngu-250 abantu abangahlangana endaweni evalekile, babe ngu-500 abangahlangana ezindaweni ezivulekile. Abantu abangaya emngcwabeni bazosuka ku-50 baye ku-100 ngenxa yokuthi igciwane lisabalala ngamandla emingcwabeni. Izifonyo nokugezwa kwezandla kuzoqhubeka. Imilindelo isavaliwe esigabeni sokuqala.” Izindawu zokuzivocavoca zingangenisa abantu babe ngu-50% wesibalo esejwayelekile kanjalo nezindawo zokudla nakuma-cinema. Kwabathanda ukuvakasha kuvele izindaba ezimnandi njengoba kuzovulwa ukuhambela amanye amazwe. “Sizovula amabhonoyi aphuma ngaphandle, uhambo lwamabhizinisi, nohambo lokungcebeleka kusukela ngo-Okthoba 1. Kuzobe kungavunyelwa ukuya kulawo mazwe igciwane elisemandla khona. Kuzosetshensiwa izikhumulo zezindiza ezintathu iKing Shaka, O.R Tambo neyaseKapa. Kumele abafikayo kuleli balethe imiphumela yabo yokuhlolwa iCorona engekho ngaphezulu kwamahora angu-72,” kusho uRamaphosa. Abantu abazobe benezimpawu uma bebuya kuyophoqa ukuba bazivalele ngabodwana kuze kube bayahlolwa wathi bazozikhokhela imali yokuhlala kulezi zindawo. Uthe uxhaso lwesibonelelo sikahulumeni ezinganeni, kwabangasebenzi, nempesheni yabadala okwafaka uchatha ngalesi sikhathi seCorona lufike kuR30 billion. URamaphosa uthe uxhaso lwabasebenzi i-UIF, nayo lulekelele abasebenzi okumanje lolu xhaso kusaqhutshekwa nalo kuze kube nguSepthemba 15 nonyaka. Uthe iKhabhinethi emasontweni azayo izohlangana yenze uhlelo lokuzama ukubuyisela isimo somnotho kwesijwayelekile. URamaphosa uthe balungiselele ukuthi uma sekufika ikhambi babe sebekulungele ukulisabalalisa. “Silungiselele ukuthi uma sekukhona ikhambi sibe sesimeni sokulithola nokulisabalalisa. Elakuleli lihambisana namanye amazwe ekwesekeni amakhambi ahlukene asahlolwa. Sifuna ukuthi sithole ikhambi ngenani elingakwazi ukuthi silikhokhele. Siyasebenza ekutheni nathi sikwazi ukuba nekhambi elenziwa kuleli njengoba kukhona ucwaningo esilwenzayo,” kusho uRamaphosa. Uncome abasebenzi bezempilo ngokuzinikela emsebenzini, wathi benze kahle baveza nezikhalo ngezimo zomsebenzi wabo.