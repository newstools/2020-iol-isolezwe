BAVALE imigwaqo emikhulu engena eThekwini abashayeli bamabhasi kaMasipala weTheku iDurban Transport abaqashwe yiTansnat Durban befuna ukuholelwa imali ephelele nokuqashwa ngumasipala. Izolo ekuseni amabhasi eDurban Transport apakwe avundla kuthelawayeka uN2 noN3. Kube nesiminyaminya esinzima eThekwini kanti abashayeli bathe bakhethe ukuthatha lesi sinyathelo ngoba sebekhathele wukungaholelwa ngendlela efanele. Abashayeli abakhulume neSolezwe kodwa bacela ukuthi amagama abo agodlwe ngoba besaba ukuxoshwa, bathe bafuna ukuqashwa ngumasipala ngoba babuye bangaholelwa ngesikhathi wumqashi onikwe ithenda yamabhasi eTheku. “Sifuna ukwazi ukuthi imali esikweletwa yona ngamaholo izobuya nini ngoba besiholelwa imali engaphelele. Sifuna nokwazi ukuthi inkampani iyayifaka yini imali kuma-provident funds ethu ngoba kunozakwethu okuthi uma bethatha umhlalaphansi batshelwe ukuthi abanayo i-provident fund. Sicela umasipala uziphathele amabhasi awo,” kusho abashayeli. IMeya yeTheku uMnuz Mxolisi Kaunda icele abasebenza kwaDurban Transport ukuthi bazilethe ngendlela ehlelekile izikhalo zabo wathi akukho emthethweni ukuvala imigwaqo ngoba kuphazamisa umnotho. “Isenzo sokuvala umgwaqo sifana nokunswinya umnotho, abawuvalile kufanele bajeziswe wumthetho. Umnotho wethu ubhekene nezingqinamba ngenxa yeCovid-19, lesi senzo sizokwandisa izinkinga zethu. ITansnat kufanele ixazulule lolu daba oluholele ekuvalweni kwemigwaqo ngokushesha,” kusho uKaunda. Uthe abaphethe eTansnat kufanele babe namarekhodi okuthi amabhasi athathwe wubani bese kuqondiswa abashayeli abaphume namabhasi bawashiya emgwaqweni. “Siyaxolisa kubantu baseThekwini nakosomabhizinisi abaphazanyiswe yilesi sigameko, senza konke okusemandleni ukuqinisekisa ukuthi isimo sibuyela kwesijwayelekile. Izwe lethu linemithetho okufanele ilandelwe futhi ihlonishwe noma ngabe sinezikhalo ezingakanani,” kusho uKaunda esitatimendeni. Uveze ukuthi uMasipala weTheku usuziqalile izinhlelo zokwenza inkampani kamasipala ezobhekela ukusebenza kwamabhasi. Imizamo yokuthola ukuphawula kwabeTansnat ayiphumelelanga njengoba ucingo lwabo belukhala lungabanjwa. Asikho nesitatimende esithunyelwe kwabezindaba yile nkampani. Kuthiwa iTansnat inike abashayeli izincwadi ebezibayalela ukuthi babuyele emsebenzini ngoba basesitelekeni esingekho semthethweni, kuthiwe uma kushaya * -11.30 ekuseni bengakabuyeli emsebenzini bazoxoshwa. Le nkampani ithe izimisele ukuxoxa nabashayei yabayalela ukuthi bathinte inyunyana yabo ngoba nayo yazisiwe ukuthi bateleke ngokungemthetho.