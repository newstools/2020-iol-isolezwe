Sabelo Nsele I-NFP iphinde yahlangabezana nembibizane ngemva kokuthi iNkantolo eNkulu eMgungundlovu ikhiphe isinqumo esivuna ilungu lesiShayamthetho saKwaZulu-Natal, uMnuz Vikizitha Mlotshwa. Leli qembu liye enkantolo lifuna kushintshwe isinqumo sayo sokunikeza isivimbelo sesikhashana esithiya ukuthi ubuholi benhlangano bungamxoshi uMlotshwa njengelungu lesiShayamthetho. Lesi sinqumo sesikhashana sivimbela abaholi ukuthi benze umsebenzi wabo kuze kube kulalelwa icala, eliphonsela inselelo ingqungquthela eyakhetha lobuholi. UMlotshwa wavunywa yinkantolo emva kokuthi ubuholi beqembu buzame ukumkhipha esikhundleni sokuba yilungu lesiShayamthetho. Ngo-Okthoba kuzolalelwa isicelo sikaMlotshwa sokuthi kuhlakazwe ubuholi beqembu njengoba ethi ingqungquthela yangonyaka odlule eyakhetha lobuholi yayingekho emthethweni. Owakhethwa njengonobhala jikelele kule ngqungquthela, uMnuz Canaan Mdletshe, uthe bakhathazekile ngesinqumo senkantolo wathi bazosiphonsela inselelo. “Abameli bethu bazofaka amaphepha okuphikisa lesi sinqumo. Siyathemba ukuthi sizothola usuku oluseduze ukuze kulalelwe isicelo sethu. Ayikho inhlangano yepolitiki engahlala ngisho usuku olulodwa ngaphandle kobuholi.  Nakuba sisamukela lesi sinqumo senkantolo kodwa sibona sengathi inkantolo isithathe ngaphandle kokubheka umthelela waso.” UMdletshe uthe bafisa ziphele izimpi zomthetho ezikhungethe iqembu. “Ngonyaka ozayo kunokhetho lohulumeni basekhaya. Ngeke sikwazi ukululungiselela lolu khetho ngaphandle kokuba nobuholi,” kusho uMdletshe. Imizamo yokuthola uMlotshwa ukuthi aphawule, ayiphumelelanga.