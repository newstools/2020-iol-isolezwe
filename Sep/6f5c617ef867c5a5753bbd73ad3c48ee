I-South Africa Post Office iveze ukuthi ukungabi khona kwemali ngeke kuthikameze ukuholelwa kwezibonelelo zikahulumeni ngoba imali yazo ikhishwa wuMnyango wezeziMali oyidlulisela eMnyangweni wezokuThuthukiswa koMphakathi. Kuvele ukuthi iSouth African Post Office ayinayo imali kangangokuthi kungenzeka ihluleke nokuholela abasebenzi kule nyanga. Imali ebingena eSouth African Post Office kuvele ukuthi inciphe kakhulu ngesikhathi somvalelandlini kodwa izikhulu zakhona ziphezu kwemizamo yokuyingenisa. Ngeledlule iPost Office Retirement Fund ayiphumelelanga ecaleni layo lokuphoqa iSouth African Post Office, ukuthi iqhubeke nokufaka imali esikhwameni somhlalaphansi wabasebenzi. Emaphepheni asenkantolo, iPost Office Retirement Fund iveze ukuthi imali yayo yehle ngoR534 million ngonyaka odlule. I-South African Post Office itshele inkantolo ukuthi angu-55 amagatsha ayo, kwawu-1 416 abenza inzuzo ngesikhathi somvalelandlini. Imali ekhona inguR125 million okuwuhhafu wemali akade beyihlelile kwisabelomali sabo. Imali engeniswa wukuthumela izincwadi namaphasela inguR91 million okuyimali engaphansi ngo-39% kulokho obekuhleliwe. Kuvele ukuthi amaholo adla iSouth African Post Office uR1.2 billion. ICommunication Workers Union ithe abasebenzi baseposini basalinde * -6.5% wokunyuswa kwamaholo abathenjiswa wona ngo-2018 kodwa obekumele ukhokhwe ezinyangeni eziyisithupha ezedlule. Ithe iludlulisele kuNgqongqoshe wezokuXhumana nobuChwepheshe uNkk Stella Ndabeni-Abrahams udaba lwaseposini.