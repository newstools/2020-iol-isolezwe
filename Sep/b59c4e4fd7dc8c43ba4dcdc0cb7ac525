Mhlengi Shangase UMKHANDLU olawula izingabunjalo lemiphumela ka-matric kuleli Umalusi, uthi njengoba kuke kwaphazamiseka ukufunda ngenxa yokubheduka kweCorona kulo nyaka, abafundi ababhala u-matric ngeke benzelelwe. Lokhu kushiwo nguDkt Mafu Rakometsi izolo ekhuluma esithangamini ebesihlelwe kusetshenziswa ubuchwepheshe besimanje. Bekukhulunywa ngezinto eziningi okubalwa ukuqashwa kothisha abazomakela u-matric, uhlelo oluzosebenza njengoba kusaneCorona, ukuvakashelwa kwezikhungo zokubhala, ukusethwa kwamaphepha nokunye. URakometsi uthe abafundi abazobhala ngoDisemba bayiqoqo elibhekane nobunzima ngenxa yegciwane. “Asifuni ukuthi leli qoqo uma lihamba kube nezinkulumo ligconwe ngokuthi lehliselwe izinga ngenxa yeCorona. Sifuna uma lilinde imiphumela liziqhenye ngayo uma seliyithola ngonyaka ozayo ngoba lizobhala yonke into ekwisilabhasi. Kuzofana nakweminye iminyaka noma kuthiwa bekuneCorona,” kusho uRakometsi. “Ngeke kuqashwe abantu abangawufundisi u-matric noma leso sifundo kuthiwe abamakele u-matric. Kuzoqashwa abantu abafanele ukuze kungabi nezikhalo. Sizoya nasezikhungweni zokumakela, nakanjani sizolandela imigomo ethinta ukuqhelelana.” Uthe njengoba bengahambisani nokuthi kwehliswe izinga lamaphepha azobhalwa noma kungabhalwa yonke into, bayahambisana nokuthi kube nezinguquko ezintweni ezithinta izinguquko zekhalenda lezikole. Ukuchithile nokuthi kuthiwe umfundi ongeke aphumelele ukuyobhala izivivinyo zika-matric ngoba egula noma ngezinye izizathu, kusetshenziswe imiphumela yakwaGrade 11 ukuze aphase. “Asikwazi ukuthi singenza into ezosixaka. Abafundi bangazihlalela bangayi ukuyobhala ngoba bazi ukuthi kuzosetshenziswa imiphumela yangonyaka odlule.”