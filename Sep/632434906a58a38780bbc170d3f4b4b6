Sabelo Nsele UMlotshwa uthe ubonga abakubo emva kokuphunyuka kubalisa ababili abebezama ukumdubula ngoLwesihlanu ebusuku, eWinterton. UMlotshwa uphinde wasinda engozini yemoto njengoba imoto yakhe yatholana mahlanze nenye ngesikhathi ezama ukubalekela abalisa ababezama ukumdubula. UMlotshwa uthe ubephuma esiShayamthetho lapho kwakukade kunezinkulumo-mpikiswano ezehlukene ngesikhathi ehlangabezana nale nkinga. Lo mholi osanda kuvunwa yinkantolo emizameni yokumkhipha njengelungu lesiShayamthetho, uthe walandelwa yimoto ngabo 7 ebusuku emva kokuba edlule kwesinye sezitolo eWinterton, lapho ayeyonikeza abasebenzi bakhona izifonyo nensipho. “Ngithe uma ngisuka lapho ngaqaphela imoto eyayikade imile ngalapho kugezwa khona izimoto, ngazibuza ukuthi ubani owasha imoto ngalesi khathi. Le moto yabe isingilandela. “Ngahamba ngathola indawo ekhanyayo ngabe sengima, ngadonsa isiqhumane sami ngasikhuphula. Ngathi uma ngisuka yangabe isangilandela le moto nami ngaze ngadedela igazi.” UMlotshwa uthe inkinga iqale ngesikhathi esethatha umgwaqo oya kubo eMawosi, eBergville, njengoba ethi le moto yabuye yaqhamuka isidla amagalane. “Ngazama ukubaleka kodwa ngabona ukuthi ngeke ngilunge ngoba eyabo inesivinini esiphezulu kuneyami. Ngazama ukuma mawala khona bezongishayisa kodwa bangivika.” UMlotshwa uthe babe sebedubula labalisa ababili, eyodwa inhlamvu yamsusuluza entanyeni. “Ngabe sengithola intuba ngaphendula imoto ngabuyela emuva. Ngashayisana nenye imoto ngoba ngangihamba ngesivinini esiphezulu futhi ngihamba ohlangothini okungelona olwami.” UMlotshwa uthe waphuthunyiswa esibhedlela lapho ehlale khona izinsuku ezimbili ngoba wopha ngokweqile. Okhulumela amaphoyisa KwaZulu-Natal, uCaptain Nqobile Gwala, uthe sekuvulwe icala lokuzama ukubulala. Akusikhona okokuqala uMlotshwa ezithola ebhekene netulo lokumsoconga njengoba nango-2016 waphuma engenamyocu kulandela ukudutshulwa kwemoto yakhe. Ngesonto eledlule uMlotshwa uvunwe yiNkantolo eNkulu yaseMgungundlovu, eqinisekise isivimbelo sesikhashana sokuthi iNFP ayingamxoshi njengelungu lesiShayamthetho.