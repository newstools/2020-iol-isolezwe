UGumede uthe ukhathazekile ngokubulawa kwabesifazane abasuke sebala abesilisa. Usho lokhu emcimbini wamaGugu obuwenziwe Entenga muva nje. “Kufuneka sifundise abantu abasha ukuthi akulona igugu KwaZulu ukushaya umuntu wesifazane uze umbulale ngoba nakhu esekwalile. Insizwa kufanele yazi ukuthi ukuqonywa kuhambisana nokwaliwa phakathi. Njengoba wakwamukela ukuthi usuqonyiwe akwamukele futhi ukuthi usuwaliwe udlulele phambili ubheke omunye,” kusho uGumede. Ucele abesifazane ukuthi bangaqomi amadoda anodlame ngoba besaba ukuthi uma bengawaqomi azobashaya. “Uma uqoma umuntu owudlame ulindele ukuthi akuphathe kanjani? Ngiyaqaphela ukuthi udlame lokuhlukumezana kwabathandanayo lwenzeka kakhulu kulabo abangaganene. Owesilisa unakho ukuthi uma elokhu ekupha imali uzitshela ukuthi usungowakhe yize engakukhiphelanga lutho bese eqala ekushayela umthetho. Phuma kulolo gibe ngoba luzogcina lukubambile,” kusho uGumede. Umcimbi ubuthanyelwe ngamakhosi aseMkhanyakude okubalwa kuwo eyakwaMakhasa, kwaMashabane, kwaMathenjwa, eyakwaMngomezulu neyakwaNgwenya. Inkosi yakwaMngomezulu, uLubelo Mngomezulu, ithe sebathatha isinqumo sokuthi basekane njengamakhosi uma enye inkosi yenze umcimbi yingakho befikile. Umcimbi, obuxhaswe nguMasipala waseJozini, ubuhanjelwe ngosaziwayo okubalwa kubo abalingisi boZalo, uhlelo luphethwe nguKhathide "Tshata" Ngobe woKhozi FM. IMeya kaMasipala waseJozini, uMnuz Delani Mabika, ithe benze umcimbi wamagugu ukuqinisa ubudlelwane phakathi kwamakhosi ayisikhombisa akumasipala. “Inkosi ngayinye siyabela imali ukuze kuxhaseke imicimbi esizweni sayo. Sizohambela wonke amakhosi seseke imicimbi ayenzayo ngoba amakhosi aneqhaza elikhulu ekubuyiseni ubuntu ezizweni. Sithi abantu mabazigqaje ngokuyigugu kubo,” kusho uMabika.