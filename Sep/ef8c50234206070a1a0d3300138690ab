UMengameli weNafupa SA uMnuz Muzi Hlengwa obuye abe kwi-Unification Task Team (UTT), uthe bazoqhubeka nomsebenzi wabo namuhla njengoba bebehlelile. “Wusuku lokugcina lolu sitelekile (esho izolo), kusasa (namhlanje) sibuyela emsebenzini. UMnyango wezeMpilo kuzwelonke usithintile. Namhlanje besiyozwakalisa izikhalo zethu eMnyangweni wezaseKhaya ngoba uyasicindezela, usifuna izitifiketi kodwa kusasa sibuyela emsebenzi,” kusho yena. Amanye amakhaza abesebenza ngesikhathi kutelekiwe, uHlengwa uthe abecelwa kahle ukuthi avale ngoba isiteleka senzelwa ukuletha ushintsho embonini ecindezela abangcwabi abancane iningi labo limnyama. Uthe abekho abantu abahlukumezekile ngoba izidumbu bezilandwa ngabasebenzi bamakhaza kahulumeni, besebenzisana namaphoyisa ngesikhathi betelekile. “Uhulumeni besimenzela umsebenzi wakhe mahhala ngokulanda izidumbu. Asiyifuni imithetho esicindezelayo edinga sibe namakhaza abizayo sibe singenamali. Kunamakhaza agcina izidumbu ezine ngenyanga kodwa anendawo yokugcina ezingaphezu kuka-2000. Kungani thina singavunyelwe ukugcina izidumbu kuwo kodwa izibhedlela ezizimele nohulumeni besebenzisa amakhaza azimele,” kusho uHlengwa. Yize i-UTT inezinhlangano eziningi kodwa kukhona ebezingeyona ingxenye yesiteleka ngoba zikhala ngokuthi sizohlukumeza abantu abashonelwe. IFinancial Sector Conduct Authority (FSCA) ithe iyazi ngesiteleka sabangcwabi nokuthi ngeke siphazamise omasingcwabisane babantu. Ithe omasingcwabisane bazokhokha noma ngabe bekunesiteleka futhi izinkampani zomshwalense zizobakhokhela.