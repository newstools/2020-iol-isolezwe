Sabelo Nsele UThebolla obhekene nenselelo yokutakula umasipala onezinkinga ezaholela ekutheni uze ufakwe ngaphansi kweso lomlawuli, usanda kuqeda unyaka egaxwe amaketango obumeya kulandela ukukhonjwa indlela kukaMnuz Themba Njilo. Engxoxweni ekhethekile abe nayo neSolezwe, uThebolla uthe ziningi izinselelo abhekane nazo kusuka athatha izintambo. Kusuka kungene ubuholi obusha, umkhandlu usuhlukane nemenenja kamasipala uMnuz Sizwe Hadebe, nemenenja yemisebenzi yomphakathi uNkk Boniwe Zulu. Bobabili bebesolwa ngenkohlakalo okugcine ngokuthi ligqabuke igoda phakathi kwabo nomkhandlu ngemva kokuqondiswa ubugwegwe. “Nakuba kube wumqansa ukuqondisa abantu kodwa sikwazile ukuphothula amacala amaningi. Sifike kunamacala angu-66 abesedonse iminyaka, njengamanje awu-33 kuphela angakaphothulwa. “Bekubalulekile ukuthi siwaphothule ngoba ukungathathelwa kwabantu izinyathelo kungesinye sezizathu ezenze ukuthi sithole umbiko onechashazi kumcwaningimabhuku, nokuthi sigcine sesifakwa ngaphansi kweso lomlawuli.” UThebolla akamusha kulo masipala njengoba eke waba yikhansela iminyaka eyishumi ngaphambi kokuthi aye kosebenza ehhovisi likasotswebhu esiShayamthetho saKwaZulu-Natal. Njengamanje uThebolla uthi usebheke ukuthi aphucule isimo sezezimali, kepha uyavuma ukuthi lokhu akuzukuba lula njengoba ubhubhane iCorona lube nomthelela ongemuhle kwezomnotho. “Siyazi ukuthi abantu balahlekelwe yimisebenzi futhi abasezukuba nayo imali yokukhokhela izinsiza zikamasipala.” Nakuba kukuningi okonakele ngesikhathi sikathaqa, uThebolla uthi ngakolunye uhlangothi lesi sikhathi sibasizile njengoba ethi bakwazile ukuhlumelelisa izimilo baphinde bahlanganisa abebehlala emgwaqweni nemindeni yabo. “Kodwa okudumazayo wukuthi njengamanje sekunenqwaba yamaphara amasha abekade engekho ngaphambi kwesikhathi sikathaqa. “Cishe * -70% wamaphara asedolobheni njengamanje masha, asiwazi ukuthi aqhamuka kuphi,” kusho uThebolla. Lo masipala ulokhu uqhubeke njalo nokubhekana nenkinga yokuhamba kukagesi ezingxenyeni eziningi zedolobha, uThebolla uthe bayayilungisa le nkinga. “Ukuhamba kukagesi kujwayeleke kakhulu ezindaweni eziseduze nemijondolo. “Namanzi sibhekene nenkinga efanayo yokuxhunywa kwamanzi ngendlela engekho emthethweni.” Enye yezinselelo ebhekene nalo masipala wukuhlanza idolobha. UThebolla uthe sebeqashe uMnuz Wilson Ngcongo, njengemenenja ophikweni lokuqoqwa kwemfucuza. “Bese kuyisikhathi eside lesi sikhundla singenamuntu. Kusuka ingenile esikhundleni imenenja entsha, umehluko usuyabonakala. “Siphinde safaka imali eningi yesabelomali sethu kulo mnyango wezokuqoqwa kwemfucuza.” UThebolla uthembise ukusebenza ngokuzikhandla onyakeni wakhe wokugcina njengoba lelizwe lizokuya okhethweni lohulumeni basekhaya ngonyaka ozayo.