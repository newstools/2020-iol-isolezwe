UMnyango weMfundo eyisiSekelo ukhiphe isekhula ethi esikhundleni sezivivinyo zokuphela konyaka ezejwayelekile bazobhala izivivinyo ezincane ezihlelwe ngothisha babo,  abaziyo ukuthi bafundeni njengoba ukufunda kuphazamisekile kulo nyaka ngenxa yeCoronavirus. Isekhula ithe isikhathi sokufunda silahlekile ngenxa yokuthi izikole zike zavalwa ngesikhathi kumisiwe ukwenziwa kwezinto eziningi. Zithe noma sezivulwa zaphinde zavalwa isikhashana ngenxa yothisha abebehaqwe yigciwane kwaphazamiseka futhi ukufunda. Okhulumela umnyango, uMnuz Elijah  Mhlanga, uthe omunye umsebenzi abafundi obekumele bawufunde  bazowufunda ngonyaka ozayo. “Ushintsho kuzoba yinto yalo nyaka kuphela. Sithe uma sibuka indlela okwenzeke ngayo sabona ukuthi ngeke kulunge ukuthi izivivvinyo zihlelwe ngendlela ejwayelekile  ngoba akufundwanga ngendlela ejwayelekile,” kusho uMhlanga. UMnuz Zwile Zulu, ongusihlalo wezingu ezilawula izikole KwaZulu-Natal, uthe bayakweseka okwenziwa wumnyango ngoba abafundi abafundanga ngokulinganayo. UNobhala weSadtu KwaZulu-Natal, uNksz Nomarashiya Caluza,  uthe lokhu okwenziwa wumnyango sekukhombisa ukuthi usuyabona ukuthi besingekho isidingo sokuthi kuvulwe izikole ngokushesha ngoba awukho umehluko otheni okuwenzekile. “Abafundi bafunda izinsuku ezincishisiwe, kwezinye izikole kuke kwavalwa ngoba kutholakale ukuthi kunabahaqwe yigciwane. Akukho okutheni okuzuzwe ngabafundi kulesi sikhathi. Ukudluliselwa komsebenzi walo nyaka kunyaka ozayo kukhomba ukuthi umnyango uyakubona  ebesikusho ,” kusho uNksz Caluza. UMengameli wenyunyana yothisha iNatu, uMnuz Allen Thompson, uthe bayakweseka okwenziwa wumnyango ngoba ukufunda kuphazamiseke ngezindlela ezingefani.