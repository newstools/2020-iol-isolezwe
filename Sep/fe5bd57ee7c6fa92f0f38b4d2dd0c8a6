Lokhu kuvezwe nguMengameli we-ANC uMnuz Cyril Ramaphosa, othe kumele bahoxe kuze kuphothulwe amacala abo.“ Isigungu esiphezulu sinqume ukuthi bashenxe ezikhundleni zabo enhlanganweni, eziShayamthetho nakomasipala kuze kuphothulwe amacala. Abazolahlwa amacala enkohlakalo namanye amacala abucayi, kumele basule ezikhundleni babhekane nokuqondiswa ubugwegwe,” kusho uRamaphosa echazela izintatheli ngesinqumo somhlangano wesigungu esiphezulu obungempelasonto. Abaholi benhlangano bakhale ngehaba ngombiko wokuthi ilungu le-ANC uMnuz Tony Yengeni liyalele uRamaphosa ukuba asule esikhundleni. UNobhala jikele we-ANC uMnuz Ace Magashule, uthe kwi-ANC wonke umuntu unelungelo lokukhuluma lokho asuke efuna ukukusho. “Kumele sibafundise abezindaba ngezinhlelo ze-ANC ngoba bagcina bedideka. Siyinhlangano evulela imibono yabantu, basho abakufisayo kodwa siphinde silandele imithetho yeqembu ngokwenza izinto,” kusho uMagashule. Uthe uYengeni ubuze ukuthi kungani umengameli nabanye abasezikhundleni bengasuli ngoba bethinteka ezintweni ezithize, ubengasho ukuthi akasule kodwa ubephakamisa umbuzo. Uphinde wacacisa ukuthi incwadi eyabhalwa uRamaphosa ebhalela i-ANC wamkhombisa yona futhi naye uyahambisana nombono wayo ngoba kuhamba ngemigomo ye-ANC. “. Njengoba umengameli eshilo silandela imithetho nakwi-ANC. Kumele kuyekwe abezomthetho basebenze ngaphandle kokuphazanyiswa. Ngifuna ukuvala ngokuthi sikwipolitiki lana, kumele siqonde ukuthi abafuna ukuqeda inhlangano kumele baqale ekhanda,” kusho uMagashule. UMnuz Gwede Mantashe onguSihlalo we-ANC ukuchithile ukuthi uYengeni ubefuna kuxoshwe uRamaphosa. URamaphosa uthe ngeke anake incwadi ebhalwe owayengumengameli, uMnuz Jacob Zuma ayibhale ngeledlule efuna ukuba uRamaphosa acacise ngezinkampani zakhe ezinezinkontileka nohulumeni nokunye obekuphendula incwadi yakhe ayibhalele abe-ANC. “Ukuya kwami kwikomiti elibheka ukuziphatha kwamalungu ngiya ukuze ngichaze ngohlelo lweCR17. Ngathi asiyeke uMvikeli woMphakathi nezinye izinhlaka zibheke lolu daba bese-ke ngiya kuleli komiti ngiyochaza,” kusho uRamaphosa. URamaphosa uthe akacasuki ngalabo abazama konke ukumcasula nokumbeka amabala. Uthe uyakuqonda ukuthi uma uphethe uhlezi uzobhekana nezivunguvungu. Ephetha uthe abangenzi kahle nabanamacala akuyena ozobashushisa nozobabopha ngoba bakhona abenza lowo msebenzi. IPhini likaMengameli uMnuz David Mabuza, libuzwa ukuthi belikuphi lithe: “Ngicabanga ukuthi abantu abaningi bayazi ukuthi bengigula cishe inyanga yonke kodwa sengiluleme. Kukhona abathe ngifile, ngiyaphila.”