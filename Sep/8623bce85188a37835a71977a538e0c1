USergeant Sphesihle Ntshangase (42), usebenza esiteshini saKwaNongoma, ngaphansi kophiko iRoyal Protection, okungamaphoyisa aqapha izikhulu nabaholi bendabuko emphakathini. Isolezwe lithole ukuthi leli phoyisa ebelingekho emsebenzini lizithele kowesifazane obexinekile ebeletha ngoMsombuluko ebusuku. “Noma ngingesiyena umuntu okwazi ukukhuluma ngizozama ukuchaza. Phambi kwakaBoxer esitolo ngifice kukhona abafana bemngungile lo wesifazane, esele ngobhodisi wodwa. Ngibuze ukuthi kwenzenjani. Bathi usisi uyabeletha. Ngizamile ukumsiza. Ubesaxhumene nengane unina. Ngibe sengibheka ukuthi ingane iyaphila, ngathola ukuthi iyaphila ngoba ibisikhala. Ngibe sengimlekelela wangena emotweni ebengihamba ngayo. Ngamphuthumisa esibhedlela,” kusho uNtshangase. Uthe bese kuhlwile kwenzeka lokhu. “Yize isikhathi ngingasibhekanga kodwa bese kumnyama ngimthola, ngize ngasuka esibhedlela ngo-8 ebusuku ngemva kokumshiya. Angazanga ukuthi kungani lo wesifazane ebesedolobheni, ngibe senginaka indaba yengane ngangabuza izinto eziningi. “Angibange ngisabona ukuthi ingane ngeyomfana noma yintombazane ngoba bese kushesha,” kusho uNtshangase. Uthe lo wesifazane akazange ayithole imininingwane yakhe ngenxa yokuthi ubebambekile. “OwakwaZulu isibongo, igama angilibuzanga. Owasesigodini saseZiphambanweni. Ngenxa yokuthi ngimshiye esibhedlela nengane eyiphethe ngithembe ukuthi uzosizakala,” kusho iphoyisa. Libuzwa ukuthi belingenalo yini uvalo lisiza owesifazane lithe: “Nginazo izingane ziningi. Kube khona ukuthuka ngesikhathi kwenzeka konke lokhu, ngibona umuntu wesifazane ebeletha kodwa ngoba ngafundiswa emaphoyiseni ukuthi ngehlise umoya uma ngibhekene nesimo esinzima, angizange ngitatazele,” kusho yena “Bengiya ekhaya, ngisuka kuzakwethu ngesikhathi ngizithela kulesi simo,” kusho uNtshangase. Uthe ukuba wumzalwane yikhona okwenze wakhetha ukusiza. “Ngiyakholwa ebandleni iDamaseku Ukuthula Apostolic Church in Zion. Ngokwenkolo yobuKristu, kumele umsize umuntu uma exakekile, yingakho nami bengingeke ngidlule nje owesifazane esenkingeni,” kuphetha yena. Umsebenzi wasesibhedla ofice leli phoyisa libelethisa eceleni komgwaqo uMnuz Sakhile Mncwango, uthinte iphephandaba encoma. “Ngifikile mina eteta lo wesifazane, ngafica iphoyisa lesilisa limsiza. Belingenawo ngisho ama-gloves, owesifazane opha. Ngibheke emotweni ngathola ama-gloves. Wambamba wamfaka emotweni yakhe ingane ibisiphumile, kungekho osezonquma umzanyane, wabe esemphuthumisa esibhedlela. Kuhle kakhulu akwenzile ngoba abantu bebedlula,” kusho uMncwango. Ozwakwabo bephoyisa balithulele isigqoko ngelikwenzile lihlenga ingane. Imizamo yeSolezwe yokuthola unina wengane ayizange iphumelele.