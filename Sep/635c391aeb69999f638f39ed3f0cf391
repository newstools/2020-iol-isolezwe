UNksz Mathuli Dladla, waseMuden, ngaphandle kwaseGreytown usesimeni esibucayi esibhedlela ngemva kwesigameko sangoLwesithathu okusolwa kuso uyise wezingane zakhe ezimbili okuthiwa umgwazile. Umfowabo kamgilwa uMnuz  Lungisani Dladla, elandisa Isolezwe izolo uthe uzwe kuthiwa umsolwa ube nesikhwele wagwaza udadewabo. “Mina bengingekho ngasekhaya, engizokutshela kona engikutsheliwe nami. Umfana oyisoka likadadewethu (kuthiwa) umgwazile wathatha nocingo lwakhe wahamba nalo. Udadewethu ubehamba nomunye umfana, obeze lapha ekhaya oyisihlobo emkhombisa indlela. Isoka (kuthiwa) lifike besahamba lavele lamgwaza, ngoba linesikhwele. Lamqhuba udadewethu ngommese ukuba aye ehlathini. (Kuthiwa) Lifike lathi akazihilele ngentambo yesipopolo ebelisisebenzisa ukumpopola esuka ekhaya,” kusho uDladla, Uthe isoka lihlala limhlukumeza udadewabo. “Ngiyasola ukuthi ushimile, wake wamshaya wamphula  ingalo. Udadewethu  usesibhedlela. Ngenxa yeCorona asikwazi ukuyombheka. Umgwaze  engalweni  nasemabeleni. Ube nesihluku esimangalisayo,” kusho uDladla. Umgilwa usizwe wukukhala esehlathini, abomndeni bamuzwa bagijima bezomsiza. Umsolwa kuthiwa ubalekile ngemva kwesigameko. Uthe bafisa aboshwe yize enezingane ezimbili nodadewabo futhi benesikhathi eside bethandana. Umsolwa kuthiwa uhlala esebenzisa izipopolo abheke ukuthi unina wezingane zakhe wenzani uma ekubo noma ephuma ngesango. Kubo kamsolwa kuseduzane nakubo kamgilwa. Umfowabo uthe okumkhathaza kakhulu, udadewabo bekumele aqale emsebenzini eGreytown manje ungeniswe esibhedlela okuphazamisa ukuba ayosebenza. Okhulumela amaphoyisa KwaZulu-Natal uCaptain Nqobile Gwala ukuqinisekisile ukuthi kuvulwe icala lokushaya ngenhloso yokulimaza, uthe kuboshwe umsolwa oneminyaka engu-32. “Umsolwa uzovela enkantolo yaseGreytown maduze.”