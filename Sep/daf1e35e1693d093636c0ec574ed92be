Sabelo Nsele Umbiko wophiko lwabacwaningi olungaphakathi ehhovisi likaNdunankulu uMnuz Sihle Zikalala, uthole ukuthi izikhulu zehhovisi azizange ziyilandele imithetho ebekiwe ngesikhathi zisebenzisa imali. Umbiko obhalwe nguMnuz Mondli Mlangeni, usunxuse ukuba izikhulu ezithintekayo zithathelwe izinyathelo zokuqondiswa ubugwegwe njengoba uphenyo luthole ukuthi lihhovisi lakhokha uR3.9 million ngaphandle kobufakazi bokuthi zenziwa zonke izinto ezikhokhelwe. Lo mholi watshalwa ngasekupheleni kuka-2017. Kusukela lapho amalungu ekomiti eliqaphe ukusebenza kwehhovisi likandunankulu esiShayamthetho abelokhu eshaya amakhala ngendlela imali eyasebenza ngayo kutshalwa nokwaholela ekutheni anqume ukuthi kujutshwe uphenyo. “Esikutholile ophenyweni wukuthi umnyango wazikhokhela izindleko kodwa awunabo ubufakazi bokuthi zonke izinto ozikhokhelile zenzeka yini. “Ngokophenyo sathola ukuthi kwaba khona ukukhushulwa kwamanani ngemali engangoR55 000. Umhumushi wolimi wakhokhelwa imali egcwele kodwa akazange asebenze. Ngokuthola kwethu kuthiwa wafika egqoke ngendlela engamukelekile ebandleni nokwaphoqa ukuthi ajikiswe. “Inhloko yomnyango kufanele ithathele izinyathelo zokuqondisa ubugwegwe bonke abathintekayo,” kusho uMlangeni kulo mbiko othulelwe ikomiti.Ilungu le-IFP kuleli komiti uMnuz Blessed Gwala, lithe umbiko uqinisekisa into abehlezi eyisho. “Njalo uma ngibuza imibuzo ngale ndaba bengihlezi ngibukeka njengomuntu okhulumela into engekho. Ngaze ngathumela imibuzo ehhovisi likandunankulu kodwa ngathola izimpendulo ezinganelisi.” UGwala uthe kufanele kuphenywe ukuthi imali eyayikhishwe wumasipala wesifunda nomasipala wasekhaya yasetshenziswa ngendlela yini. Ilungu leDA uMnuz Zwakele Mncwango uthe kufanele engabe ihhovisi likandunankulu laziqalela uphenyo lungalindi ukuthi kuze kusho ikomiti. “Kusukela udaba lulethwa phambi kwekomiti ngo-2018, sasisho ukuthi kukhona okunuka santungwana. Kufanele ngabe kade lwaphenywa lolu daba.” Ilungu le-ANC uNkk Makhosazane Zungu uthe kufanele ihhovisi likandunankulu kungapheli izinyanga ezimbili kungekho umuntu osethathelwe izinyathelo. UZikalala uthe abathintekayo bazoqondiswa ubugwegwe. “Ikomiti sizolazisa njalo ngokuqhubeka kokuqondiswa kobugwegwe,” kuphetha UZikalala.