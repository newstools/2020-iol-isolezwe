KUBE nenhlokomo enkantolo yeMantshi yaseProtea amaphoyisa amathathu asolwa ngokubulala uNathaniel Julies wase-Eldorado benqatshelwa ibheyile. IMantshi uDavid Mhango uthe umsolwa uSimon “Scorpion” Ndyalavane, 46,  wumsolwa oneminyaka ewu 23 uConstable Caylene Whiteboy noSergeant Foster Netshiongolo bahluleke bancama wukunikeza inkantolo izizathu ebezingenza ukuthi bakhishwe ngebheyile. UNdyalvane noWhiteboy babhekene necala lokubulala, ukukhipha isibhamu endaweni yomphakathi, ukuba nezinhlamvu ezingekho emthethweni nokuzama ukuphazamisa ukusebenza kwengalo yomthetho. Ngesonto eledlule uWhiteboy wavuma encwadini efungelwe eyafundwa wummeli wakhe uJeff Maluleke, ukuthi uyena owadubula ebhekise kumufi. Kodwa wakhomba uNdyalavane, ongumphathi wakhe ukuthi uyena owamyalela ukuthi adubule. Wathi ngesikhathi edubula wayengazi ukuthi isibhamu sabe sinezinhlamvu zangempela. IMantshi ithe ngeke kuze kushiwo nokuthi mhlawumbe abasolwa badubula ngephutha, kodwa kucacile ukuthi badubula behlosile. Uthe uNetshiongolo wayesekhefini lokugula ngalelo langa, kodwa wakwazi ukutshelwa wumphathi wakhe ukuthi akeze emsebenzini ukuze azozama ukudidisa umkhondo, ashiye ezinye izinhlamvu okungezizo endaweni yesehlakalo. “Wayazi kahle ukuthi akwenzayo kuphambene nomthetho, wayazi futhi ukuthi uphazamisa indawo yesehlakalo,’’kusho iMantshi. UMhango uthe kucacile ukuthi laba bobathathu bazokwazi ukuphazamisa uphenyo ngaleli cala.Esinye isizathu sokubenqabela ibheyile uthe yingoba nomphakath ufuna ubulungiswa. Ngaphandle kwenkantolo unina kaNathaniel uBridget Harris uthe ujabule kakhulu ukuthi lamaphoyisa einqatshelwe ibheyile. “Ngizwa nginethemba lokuthi ubulungiswa buzokwenzeka ngokubulawa kwengane yami’’. Leli cala lizobuyela enkantolo ngoNovemba 6