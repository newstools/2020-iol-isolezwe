KUSOLWA  ingxabano ebimayelana nokuthengela izintombi ebezihamba namasoka azo utshwala endaweni yokujuxuza eThekwini, ukuthi iyona eholele ekubulaweni kwebhungu laseMthwalume ebelidume ngokudla indwangu nangokuzithandela ubumnandi. UMnuz Mlu Mbewana obehlala eRichards Bay, udutshulwe esifubeni waphelela khona lapho ephuma eSecret Night Life kuleli sonto. Abangani bakaMbewana bathi basadidekile ukuthi kwenzekeni ngoba uMbewana ubengenazitha Kodwa abanye abebekhona lapho obekuphuzela khona leli bhungu, bathi like laxabana nabesilisa abebelisola  ngokuthengela izintombi zabo utshwala. Kuthiwa omunye walaba balisa ucasuke, wakhipha isibhamu wasibhekisa kumufi nokuphethe ngokuthi amdubule esifubeni. Omunye wabangani bakhe ongathandanga kudalulwe igama lakhe noveze ukuthi ubengekho ngesikhathi kwenzeka isigameko, uthe uzwe kuthiwa umlisa othile uhlangane nomngani wakhe  eyongena emotweni ngabo 11 ebusuku esegoduka, kuvela ukuthi nguye osuse uchuku endaweni okupakwa kuyo izimoto. “ Ababekhona ngesikhathi kwenzeka lo mshophi, bathi akukho okutheni okuholele ekutheni aze adubule abulale uMlu umsolwa. Bayasho ababekhona ukuthi empeleni abazange baxabane nhlobo kodwa kwabonakala lo ombulele esethatha isibhamu sakhe emotweni,” kusho umngani kamufi. Eqhuba uthe kusamdida namanje ukuthi kungani edutshuliwe umngani wakhe njengoba ebaziwa njengomuntu obengazwani nomsindo nobengumuntu wabantu. “UMlu ubezwana nabantu futhi  eyithanda impilo yobumnandi. Ekhonze ukuswenka. Ewuthanda nomndeni wakhe nabangani,” kuqhuba umngani. Okhulumela amaphoyisa KwaZulu-Natal, uColonel Thembeka Mbele uqinisekise ukuvulwa kwecala lokubulala esiteshini samaphoyisa aseSydenham. “ Kufe umlisa oneminyaka  engu-32 emuva kokuhilizisana kwenye yezindawo zokuzijabulisa eSpringfield. Amaphoyisa amatasa nophenyo,”  kubeka uColonel Mbele. 