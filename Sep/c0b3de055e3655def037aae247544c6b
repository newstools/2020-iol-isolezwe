UMnyango wezeMfundo uthe bonke othisha abanezifo eziyimbelesela ebebesebenzela emakhaya ngoba kusatshwa ukuthi izifo abanazo zingenza ukuthi kube lula ukuthi bathole iCovid-19, ababuyele ezikoleni namhlanje. Bawu-22 500 othisha abanezifo eziyimbelesela ebebesenzela emakhaya ezigabeni zokuvalwa kwezwe ezingaphambili. Okhulumela umnyango, uMnuz Elijah Mhlanga, uthe othisha ababona sengathi abakakulungeli ukubuyela ezikoleni bazofaka izicelo zekhefu lokugula ngendlela ejwayelekile uhlelo lokuthi basebenzele emakhaya seluphelile. Unobhala weSadtu, uMnuz Mugwena Maluleke, uthe othisha ababona ukuthi basesengozini bavumelekile ukufaka izicelo zekhefu lokugula. “Uma uthisha esegunyaziwe ukuthi angagulela ekhaya umnyango uzoqasha uthisha wetoho ozombambela, kungafani nasekuqaleni lapho bekuthiwa othisha abasebenzela emakhaya ngoba umnyango ubungakwazi ukuqasha abanye othisha ezikhaleni zabo,” kusho uMhlanga. UMengameli weNatu, uMnuz Allen Thompson, uthe akubethusi okushiwo wumnyango ngoba vele kwakuvunyelwene ukuthi uma izwe lehliselwa esigabeni sekuqala, othisha abanezifo eziyimbelesela komele babuyele ezikoleni. “Lokho akusho ukuthi uthisha obehleli ekhaya ngalesi sikhathi sekumele azihudule aye esikoleni noma ezizwa ukuthi uyagula noma usesengcupheni. Uma esagula uzolandela imigomo yokufaka ikhefu lokugula ejwayelekile. “Esikucelayo emnyangweni wukuthi izikole ebezibe nenhlanhla zaqashelwa othisha betoho ngalesi sikhathi zingaphucwa bona ngoba basadingeka. Abafundi basazokwehlukaniswa emakilasini ngoba kusamele baqhelelane,” kusho yena. Uqhube wathi abangeke bakwamukele wukuthi othisha basetshenziswe isikhathi esengeziwe ngoba kuthiwa kunesikhathi esilahlekile.