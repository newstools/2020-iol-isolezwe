Sabelo Nsele UNdlovu, obekade engusomlomo kumasipala, usanda kufungiswa evala isikhala sikaMnuz Sibusiso Mchunu, oshone ngenyanga eyedlule. Njengoba esegaxwe amaketanga obumeya, uNdlovu usehlalelwe wumsebenzi wokuhola umasipala ongaphansi koMgungundlovu oke wagubuzelwa yizinkinga wagcina usufakwa ngaphansi kweso lomlawuli. “Uyabona into engingeke ngiyibekezelele nakancane yinkohlakalo. Ngeke ngihole umkhandlu ogubuzelwe yinkohlakalo,” kusho uNdlovu egxoxweni ekhethekile neSolezwe. UNdlovu uthe umsebenzi abhekene nawo njengamanje wukusebenzisana nomasipala abangaphansi koMgungundlovu emizwameni yokwakha umasipala wesifunda i-metro. Kunemizamo ekhona yokuhlanganisa omasipala abayisithupha abangaphansi koMgungundlovu bese kwakhiwa umkhandlu owodwa omkhulu. “Lokho kungasisiza kakhulu ngoba isibalo sabantu siyakhula komasipala abancane okwenza ukuthi izinsizwa zethu zehluleke ukubhekana nomthamo wabantu ngenxa yezinsiza. “Okubalulekile okwamanje wukuthi thina njengomasipala abancane senze isiqiniseko sokuthi imithetho yethu iyafana ukuze kube lula ukuthi sihlangane.” Akuzange kuze kube lula kulo masipala selokhu kwangena ubuholi obusha ngo-2016 ngenxa yokuthi umasipala udonsisane isikhathi eside nemenenja wawo, uNkk Bongiwe Mnikathi, ogcine ekhonjwe indlela ngonyaka owedlule emuva kokuqondiswa ubugwegwe. “Sesidlulile kuleso sikhathi. Njengamanje siphokophele phambili. Kungekudala sizokuba nenhlololwazi esizobe sifuna ngayo umuntu ozokuba yimenenja kamasipala. Sisanda kuqasha umphathi wezezimali emkhandlwini (uMnuz Msizi Ngcobo).” Umasipala uphinde wabhekana nokubulawa kosopolitiki emuva kokubulawa ngokudutshulwa iphini lemeya, uNksz Thandazile Phoswa, ikhansela, uMnuz Sifiso Mkhize, nemenenja kamasipala, uMnuz Sibusiso Sithole. Kepha uNdlovu uthe leso sikhathi sesidlule njengoba ethi sekunozinzo eRichmond. “Nakuba bekunzima kodwa kuningi okuhle okuvelile ngoba siyihambisile intuthuko kubantu.” Ngesikhathi ithimba leSolezwe lifika emahhovisi omkhandlu, uNdlovu ubematasa nemihlangano bebebaningi abantu abafuna ukumbona. Uthe miningi imihlangano asebe nayo nasazokuba nayo ukuzama ukufukula umkhandlu. “Ngihlanganile nezikhulu zikamasipala futhi ngihlela ukuhlangana nezinhlaka zomphakathi ezehlukene. Ngizofinyelela kuzo zonke izinhlaka zomphakathi ukuyozilalela. “Abakhala ngakho abantu njengamanje ngamalambu asemgwaqweni okuyinto esizoyilungisa. Sifuna futhi ukulungisa indaba yokulahlwa noma yikanjani kwemfucuza.” UNdlovu uyisishoshovu senyunyana yabasebenzi bomasipala iSA Municipal Workers’ Union. Uke waba ngusihlalo wesifunda uMgungundlovu kanye nosihlalo waKwaZulu-Natal wayo. UNdlovu usethimbeni lesikhashana elihola i-ANC esifundeni iMoses Mabhida.