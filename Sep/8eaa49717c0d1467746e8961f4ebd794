Kusanda kubulawa abantu abayisishiyagalombili nokusolwa ukuthi kunombango wemindeni oqhubekayo kule ndawo. Emndenini wakwaNxele kwabulawa abahlanu. Ngaphambi kwalokho kunezigameko eziningi zokuhlaselwa komndeni wakwaNgcobo, Isolezwe elibike ngazo. Izolo amaphoyisa athumele isitatimende ethi kukhona umsolwa ambophile ngokuhlaselwa komndeni wakwaNgcobo ngoJanuwari nonyaka. Isolezwe labika ngokushona kukaNksz Sibusisiwe Ngcobo (27), kwashiswa nomuzi. Okhulumela amaphoyisa KwaZulu-Natal * -Brigadier Jay Naicker uthe: “Amaphoyisa axazulule icala elilodwa emacaleni amaningi adalwe wumbango wemindeni oqhubekayo eTaylors Halt. NgoSepthemba 1 kuboshwe uMnuz Siyanda Trustworthy Njoko (39), osolwa ngokubulala nokucekela phansi impahla. Uboshwe kwaMgwagwa. Uvelile izolo enkantolo yaseMgungundlovu. Ugcinwe esitokisini, uzophinde avele ngoSepthemba 25, ukuze acele ibheyili,” kusho uNaicker. Umakhelwane wemindeni esihlaselwe ongathandanga ukudalulwa uthe sebeqala ukukhululeka njengoba kukhona ababoshwayo wathi babona kungcono njengoba namaphoyisa asiqaphile isimo.