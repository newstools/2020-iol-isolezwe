Mhlengi Shangase URamaphosa uthe le App emahhala iCovid Alert South African App izosiza kakhulu kodwa ayinabo ubungozi. “Wonke umuntu kumele abe nayo le App ngoba izosiza kakhulu. Ngayo uzokwazi ukuthola ukuthi ezinsukwini ezingu-14 uke wahlangana yini nomuntu ohaqwe yiCorona. Nginxusa wonke umuntu ukuthi abe nayo le App,” kusho uRamaphosa. Ukusho lokhu izolo ngesikhathi ekhuluma nesizwe ememezela ukuthi izwe lizokwehlela esigabeni sokuqala kusuka ngeSonto phakathi kwamabili lisuka esigabeni sesibili. Uthe le App ngeke ikuhlonze ukuthi ukuphi nendawo wanxusa nokuthi abantu babe noWhatsApp okhuluma ngezinto ezithinta iCorona. Amaqembu ahlukene asamukele isinyathelo sokuthi kwehliselwe esigabeni sokuqala sezwe. Njengoba ngoSepthemba 24 kugujwa uSuku lwamaGugu, uRamaphosa unxuse abantu bakuleli ukuthi baphephe kodwa batshengise umhlaba uthando abanalo lomculo nokudansa ngokuthi badansele ingoma esidume umhlaba wonke iJerusalema, edanselwa kwamanye amazwe wathi le ngoma uyithanda. Umholi wesikhashana weDA, uMnuz Johnn Steenhuisen, uthe bayasamukela lesi sinyathelo ikakhulu ukuvunyelwa kwabantu ukuthi baye kwamanye amazwe. Uthe kanjalo nokuvulwa kwezingxenye eziningi zomnotho bayakwamukela ngoba umnotho ushayeke kakhulu. Umholi we-UDM, uMnuz Bantu Holomisa, ukwamukele ukwehliswa kwesigaba wathi nomnotho uzovuleka.