Obambe njengoMqondisi wezokuXhumana enyuvesi uNksz Normah Zondo, uthe kulesi sigaba, inyuvesi imema zonke izitshudeni ukuthi zibuyele esikhungweni kodwa kulandelwa imigomo yokuphepha njengokuqhelelana, ukugeza izandla ngesibulalimagciwane nokugwema imibuthano emikhulu. “Ukuphepha kwabasebenzi nezitshudeni kubaluleke kakhulu njengoba igciwane lisekhona.” Uthe nakuba inyuvesi icela izitshudeni ukuthi zibuyele ezikhungweni kodwa abasebenzi abaneminyaka engu-60 kuya phezulu noma abasahamba odokotela, bazoqhubeka nokusebenzela emakhaya kanti ukuvakashela kwabo ezikhungweni kuyokwenziwa ngaphansi kweso elibukhali lemigomo yezempilo. Uphinde waveza ukuthi ukufunda nokufundisa kusetshenziswa ezobuchwepheshe kuzoqhubeka kulo nyaka wemfundo ka-2020 wathi ngaphandle kwalabo okumele bavakashele ama-labolatory nokunye okuphoqa ukuthi kwenziwe ezikhungweni. Ugcizelele ukuthi ngeke kufundelwe emakilasini, wathi izitshudeni ziyagqugquzelwa ukuthi zifundele emakhaya uma kwenzeka. “Izitshudeni zizomenywa ukuthi zibuyele ezikhungweni ngendlela efanayo naleyo okwenziwa ngayo esikhathini esedlule kodwa isimemo sizobe singasho ukuthi isitshudeni siphoqelekile ukubuyela esikhungweni. Yonke imikhakha izoba khona ezikhungweni ngokushintshana,” kusho uNksz Zondo. Uthe imvume nencwadi yombiko mayelana nokuhlolwa kwezimpawu zeCovid-19 kumsebenzi nakwisitshudeni, kusadingeka kulabo abazodinga ukuba sezikhungweni ngenxa yezizathu ezithile. Uveze ukuthi imigubho yokwethweswa kwemiyezane yango-Okthoba 30, izokwenziwa ngohlelo lwezobuchwepheshe, kanti ukubhalisela ukuthathwa enyuvesi kwangonyaka ozayo kuzoba online. “Zonke izitshudeni nabasebenzi bagqugquzelwa ukuthi baqikelele balandele imigomo yezempilo nokulandela eyokugwema ukubhebhetheka kweCovid-19 njengoba izwe livula yonke iminxa yomnotho,” usho kanje.