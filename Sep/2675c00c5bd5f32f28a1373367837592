Uthe bakhethe ukugubha usuku lokuqwashisa ngamarabi iWorld Rabies Day ngokuya eMlaza ngoba ziningi izinja ezinamarabi kuleli lokishi. Uthe lesi sifo siyingozi njengoba kulo nyaka sekushone abantu abahlanu, abathathu baseMlaza okukhona kubo izingane ezimbili ezineminyaka engaphansi kuka-10. “Kubalulekile ukuthi izinja namakati zigonyelwe amarabi ngoba lesi sifo siyingozi. Ngiyacela abanikazi balezi zilwane bazihambise emahhovisi ethu izilwane zabo uma kukhona okushintshayo kuzona,” kusho uNkk Sithole-Moloi. Ucele umphakathi ukuthi ubambisane nabo ube yiso labo uma bethumele odokotela bezilwane nabagoma izinja namakati. Uveze ukuthi ngo-Ephreli abasebenzi babo badunwa izimoto beyogoma izinja namakati eMlaza. “Sihambisana noMasipala weTheku nabezinhlaka zokuphepha ngoba kufanele siphephe uma sigoma izinja namakati. Kubalulekile ukuthi silulethe lolu hlelo lwamahhala lokugomela amarabi ngoba asifuni abantu bakithi babulawe yilesi sifo. Siyacela nokuthi abantu bagcine izindawo abahlala kuzona zihlanzekile,” kusho uNkk Sithole-Moloi. UDkt Themba Sikhakhane ongudokotela wezilwane eMnyangweni wezoLimo nokuThuthukiswa koMphakathi, uthe umthetho uthi njalo ngemva kweminyaka emithathu izinja namakati kufanele zigonyelwe amarabi. Uthe ukube bonke abanikazi bezilwane bayawulandela lo mthetho ngabe ayikho inkinga yamarabi ngoba izinja zaseNingizimu Afrika zinabanikazi akufani nakwamanye amazwe. “Kubalulekile ukuthi uma ulunywe yinja enamarabi noma yikati, uhlanze inxeba emanzini ahambayo imizuzu engu-15. Uphuthume emtholampilo wangakini ukuze bakujove. Kufanele uyijove yonke imijovo ngoba kubuye kube yimijovo emine oyitholayo ngokwezigaba ezihlukene.”