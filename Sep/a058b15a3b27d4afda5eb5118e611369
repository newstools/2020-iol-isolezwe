UNGQONGQOSHE wamaPhoyisa uMnuz Bheki Cele uthe asikho isidingo sokuthi abantu basemapulazini basabe abelungu wathi kudingeka kusetshenziswane. UCele, obehambele eNewcastle emuva kokubulawa komlimi nowakwakhe eNormandien, uthe kudingeka kube nokusebenzisana kule ndawo. Omunye wabantu obekhuluma embizweni ebihanjelwe abaholi abahlukene ubuze ukuthi kungani kuhlalwe kwakhiwa amakomiti angathi shu futhi kungani kusatshwa abelungu. Kuphakame umoya uCele ephendula omunye wabebehambele imbizo obethi ufuna uCele aphendule umbuzo wakhe wokuthi kulungile yini ukuthi izinkomo zabasebenzi zilimaze izitshalo zakhe. “Ngeke ungifake ekhoneni uthi angiphendule, awuyona imantshi. Singabantu sonke asihloniphaneni. Kudingeka kube nokusebenzisana ngoba noma kungalethwa inqwaba yamasosha namaphoyisa le nkinga ngeke ixazululeke uma kungasetshenziswana. Abangasatshwa abelungu akube nokusebenzisana.”