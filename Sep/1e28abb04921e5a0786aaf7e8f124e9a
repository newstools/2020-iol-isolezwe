SIKHULU isililo ngokushona kukaPhelelani Mnomiya obehlonishwa emkhakheni womculo wamakhwaya futhi owaqamba leli phephandaba ngokuthi Isolezwe. UMnomiya waphuma phambili emncintiswaneni wabafundi wokuqamba leli phephandaba igama. UMhleli weSolezwe uNksz Kiki Ntuli uthe ukudlula emhlabeni kukaMnomiya ngukulahlekelwa kwesizwe njengoba ebeyinjulabuchopho futhi eyiciko elihlonishwayo. “UMnomiya uyingqalabutho ekhulunyelwa yimisebenzi yakhe, hhayi nje kwezobuciko kuphela. Yayiminingi imingenelo futhi nesasasa lilikhulu ngegama leli phephandaba elizoqanjwa ngalo. UMnomiya waphuma phambili ngelithi Iso Lezwe nelagcina lihlanganiswa kwaba Isolezwe. Siphatheke kabuhlungu ngokudlula kwale ngqalabutho, impela kuyosala izibongo,” kusho uNksz Ntuli. UNgqongqoshe wezobuCiko namaSiko KwaZulu-Natal, uHlengiwe Mavimbela, uthe uMnomiya akagcinanga kuphela ngokucula umculo wamakhwaya kodwa uphinde waqamba izingoma. “Sihlala sigqugquzela abantu abasha ukuthi babambe iqhaza ezintweni ezahlukene ezithinta umculo wamakhwaya, kusuka ekuqambeni kuya ekudlaleni upiyano. Ubukhona bakhe emincintiswaneni eminingi yamakhwaya njengomahluleli, kukhombisa ukuthi besifuna ukufunda okuningi kuye. Sidlulisa amazwi enduduzo emndenini nakubangani,” kusho uMavimbela. Abanye abazwakalise ukukhala kwabo kubalwa umethuli wohlelo lomculo wamakhwaya kuKhozi FM uLucky Nkosi, umculi wokholo uThulani Ga Ndlela, umholi weClermont Choir uWiseman Mkhize nabanye. Ngokomlando othunyelwe wumnyango, uMnomiya uzalelwe eMpangeni wafunda eMkhandlwini ngaseMelmoth ngaphambi kokudlulela eThekwini lapho ekhombise khona uthando lomculo. Amaculo akhe adumile kubalwa Amadlelo Aluhlaza, Kuhle Kwethu nelithi Madiba. Ethi Ihele yiyona eyathathwa yiNyuvesi yaKwaZulu-Natal njengengoma esetshenziswa uma kwethweswa iziqu. Usebenze njengothisha eManzolwandle naseComTech eMlaza, wafundisa naseNyuvesi yaKwaZulu-Natal.