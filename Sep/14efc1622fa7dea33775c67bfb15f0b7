Lokhu kunike ithuba abafundi bakaGrade R kuya kuGrade 7 ukuthi babuyele esikoleni. Isolezwe lifice abafundi bemi kolayini befake izifonyo, bechelwa ngesibulali magciwane bese othisha bebayalele ukuthi baye emakilasini abo. Abazali abebephelezele izingane zabo bathe bayajabula ukuthi izingane zizofunda emuva kokuhlala emakhaya isikhathi eside. Babonge uNgqongqoshe wezeMfundo KwaZulu-Natal uMnuz Kwazi Mshengu nabahloli ngokusukumela udaba, bathi imfundo yezingane zabo ibalulekile. UMnuz Kwazi Mthethwa okhulumela uMshengu, uthe ukufunda nokufundisa kufanele kuqhubeke ezikoleni yingakho umnyango wenze okusemandleni ukuqinisekisa ukuthi siyatholakala isixazululo odabeni lwaseChief Lokothwayo. “Kubalulekile ukuthi izingane zinikwe ilungelo lazo lokufunda. Uma othisha bekhathazekile ngezokuphepha siyacela bathumele izikhalo ngendlela ehlelekile. Sikukhathalele ukuphepha kwabo nabafundi,” kusho uMthethwa. Ukufunda kwaphazamiseka eChief Lokothwayo ngoLwesine ngesikhathi abazali bevala amasango bevimbela abafundi bakaGrade 7 ukuya esikoleni. Bekufunda uGrade 7 kuphela ngoba othisha babo bebekhona. Indaba yaqala ngoMashi kugasela amadoda ayehlome ngezibhamu eshaqa ama-cv abantu ababefake isicelo somsebenzi kathishanhloko Kuyimanje amaphoyisa aKwaNdengezi aphenya icala lokusatshiswa emuva kokuthi uthishomkhulu osabambile akhonjwa ngesibhamu. Izolo ukufunda nokufundisa kuqhubeke ngaphandle kwezihibe.