Inqwaba yotshwala obudayiselwa imiphakathi eyakhele iNingizimu yeTheku ikhishiwe emashalofini esitolo. Iningi labo liphelelwe yisikhathi ngoJuni. Kushaqwe amakesi awu-103 eBrutal Fruit, angu-85 eSmirnoff Spin, angu-58 eStrongbow, angu-26 eBuidweiser nobunye. Intengo yotshwala obushaqiwe ingaphezu kukaR100 000. Umvusi wenyamazane kube yikhasimende elishayele ucingo uNgqongqoshe wezokuThuthukiswa koMnotho, ezokuVakasha nokoNgiwa kweMvelo eKZN, uNksz Nomusa Dube-Ncube, othumele amaphoyisa nabasebenzi bomnyango wakhe ukuyohlola isimo. Bazithele kumakhasimende abethenga engazi ukuthi utshwala abuphethe sebuphelelwe yisikhathi. Abasebenzi bomnyango namaphoyisa bese besiza amakhasimende ebuyisela emuva utshwala abese ebuthengile. UNksz Nobuhle Maqobo ubethenge utshwala bukaR550 obebuzophuzwa ngempelasonto kugujwa usuku lwakhe lokuzalwa. “Sithole usizo kumsebenzi womnyango sesiphuma emnyango ukuthi iBrutal Fruit esiyiphethe iphelelwe yisikhathi. Besingazi ngoba siyaqala nokungena kulesi sitolo. Asazi ukuthi utshwala bebuzosiphatha kanjani sesibuphuzile,” kusho uNksz Maqobo. UMnuz Vuyo Mpinga ongumthengi uthe: “Ngithukuthele ngoba bengizomosha impilo yabantu ebesizophuza nabo kube sengathi kukhona into engibafakele yona otshwaleni kanti sebuphelelwe yisikhathi. Sithenge sanganaka,” kusho uMpinga. Umnikazi wesitolo uMnuz Ezekiel Ryan Andrew wenqabile ukuphawula kwabezindaba ngalolu daba. Ubengenasinqe, ehla enyuka esitolo sakhe ebona amaphoyisa nabasebenzi bomnyango nabakwaKZN Liquor Authority elokhu ekhala ngomvalelandlini ukuthi umhlinzele ezibini. UNkk Dube-Ncube uqinisekisile ukuthi uthole izikhalo kumalungu omphakathi noLwesibili ebusuku ekhala ngokuthi athenge utshwala osebuphelelwe yisikhathi. “Sizoqhubeka nomkhankaso wokuvikela abantu besifundazwe ukuthi bangaphuzi utshwala osebuphelelwe yisikhathi. Utshwala osebuphelelwe yisikhathi budala izifo. “Imithetho ekhona ngaphansi kweLiquor Licencing Act mayelana nokudayiswa kotshwala kumele ilandelwe njengoba injalo,” kusho uNkk Dube-Ncube.