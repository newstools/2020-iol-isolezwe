Amalungu eNehawu izolo abebhikisha ngaphandle kwezindlu zoMbuso ethi isikhathi ayesibekele umengameli ukuthi aphendule ngezikhalo zawo sesidlulile. Ekuqaleni kwenyanga iNehawu ibe nombhikisho kazwelonke ikhala ngezimo zokusebenza ezingaphephile abasebenzi bezempilo ababhekene nazo nokwephulwa kwesivumelwano sokwenyuselwa amaholo seminyaka emithathu esasenziwe uhulumeni nezinyunyana. IPhini lokuqala likaMengameli weNehawu, uMnuz Mike Shingange, lithe kubalulekile ukuthi umengameli aphendule, akukhathalekile ukuthi uyahambisana yini nalokho obekufunwa kuye. “Sike sambhalela incwadi sibuza ukuthi ulutholile yini uhlu lwezikhalo zethu obeluqondiswe kuye. Impendulo esayithola yathi uyitholile incwadi yethu kodwa kwangashiwo lutho ngalokho ebesikubuza.” UNgqongqoshe ehhovisi likaMengameli, uMnuz Jackson Mthembu, uthe umengameli akaphilile ngakho ngeke akwazi ukuhlangana neNehawu, uzohlangana nayo kusasa. “Angikwazi ukuchaza ukuthi bazokhuluma ngani, ngisezingeni eliphansi. Umuntu ongakwazi ukubhekana nalolu daba uyena umengameli. Umengameli akaluphendulanga ekuqaleni ngoba ubecabanga ukuthi uMnyango wezeMpilo kanye nowabaSebenzi bakaHulumeni bayalulungisa,” kusho uMthembu. Uhulumeni wenza isivumelwano seminyaka emithathu nezinyunyana ngo-2018 sokwenyusa imiholo njalo ngonyaka. Kulo nyaka uthe ayikho imali yokwenyusela abasebenzi amaholo ngenxa yeCovid-19.