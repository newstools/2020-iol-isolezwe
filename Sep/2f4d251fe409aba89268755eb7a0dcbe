Lokhu kuvezwa yisikhulu senkampani enamava ekukhulisweni komnonto wezokuvakasha. USihlalo weThinking Pair Group, uMnuz Sthandiwe Mkhize waseRichomond kodwa okhulele eClermont nosezinze eThekwini ngokomsebenzi, uthe ziningi izindlela abazozibheka ukukhulisa umnotho kwezokuvakasha eThekwini. UMkhize, inkampani yakhe esanda kuqokwa ukuthi ibe sethimbeni elisebenza nehhovisi leMeya weTheku ukuthuthukisa umnotho ohlukunyezwe wukuhlasela kweCovid-19, uthe banamasu okutakula ezokuvakasha yize isimo somnotho singesihle. “Ezokuvakasha zinomthelela omkhulu ekuthuthukiseni umnotho nezindawo ezihlala abantu. Zisazokwenza omkhulu umehluko ekwandiseni amathuba omsebenzi. Yize ukuhlasela kweCorona kuphazamisile kodwa ukuhlangana kwezinhlaka ezehlukene kuthuthukiswe namalokishi kuzosiza,” kusho uMkhize. Uthe emalokishini uma kungaqiniswa ekuthuthukiseni izindawo zokulala, ezokungcebeleka, izinkundla zemidlalo, ezobuciko nezokuphepha izivakashi eziningi eziqhamuka emazweni ahlukene zingangena zidedelana. “Ziningi izindawo ezinhle zokuvakasha emalokishini futhi ezingaheha izivakashi kodwa zisafuna ukuvakashelwa zilekelelwe, zithuthukiswe njengamabhizini ukuze zihehe imakethe efanele. Lapho kunezindawo zokulala khona kuqiniswe nezokuphepha umphakathi ukwazi nawo ukuziqhenya ngendawo ukuze nezivakashi zizizwe ziphephile,” kusho uMkhize. IThinking Pair Group ayigcini nje ngokusebenza nohulumeni kodwa ibuye isebenze nezinkampani ezizimele namaphilandawonye abafuna ukuthuthukisa amabhizinisi ezokuvakasha okungaba amahhotela, izimoto ezithutha izivakashi, ezenza ucwaningo nokunye okuphathalene nezokuvakasha. Uphinde abe nguMqondisi weSthandiwe Mkhize Advisory, inkampani eluleka amabhizinisi ezokuvakasha ngakho konke okuphathelene nezokuvakasha. Phambilini uke wasebenza neTourism KZN, King Shaka International Airport, Durban Chamber of Commerce kanti njengamanje usebhodini le-Durban Ciastal Mental Health eseWestville, eThekwini. Uke wabamba iqhaza ekudayiseni ezokuvakasha eNingizimu Afrika phesheya kwezilwandle okubalwa iTurkey, Netherlands ne-UK. Yize eneziqu zezokuvakasha azithweswa eDurban University of Technology kodwa akamile ukufunda. Umatasa neMasters kulo mkhakha.