UMBUTHO wezokuvikela kuleli uqale uhlelo lokudonsa amanzi emfuleni uMkhuze, eJozini, uwahlanze bese uwaphakela umphakathi owakhele isifunda, uMkhanyakude. Kuphehlwa amalitha amanzi angu-150 000 ngosuku. Lolu hlelo lwesikhashana luzosiza imizi engu-45 000 okubalwa izikole namabhizinisi. Kuhlinzekwa eyakhele uMasipala waseJozini, iBig Five KwaHlabisa naKwaMhlabuyalingana. Amasosha asebenzisa amasu nobuchwepheshe besimanje ukudonsa amanzi emfuleni, awafake emathangini bese ehlanganiswa nekhemikhali ebulala amagciwane, ukuze bakwazi ukuwaphuza abantu. Amanzi adonswa emfuleni osesigodini eNhlangano ku-ward 3, eJozini. Umphakathi ulamukele ngezandla ezimhlophe lolu hlelo. Ilungu lomphakathi uNksz Hlengiwe Mkhize (47) uthe lubasondezele amanzi eduze lolu hlelo. “Asisabhekene nobungozi bokudliwa yizilwane zasendle nezingwenya ,” kusho uNksz Mkhize. I-South African National Defence Force (SANDF), uMnyango wezokuBusa ngokuBambisana neziNdaba zoMdabu eKZN noMasipala uMkhanyakude, bethule lolu hlelo ngoLwesibili. UNgqongqoshe uMnuz Sipho Hlomuka ubonge umbutho wamasosha ngokusondezela abantu amanzi eduzane. “Isifunda uMkhanyakude sintula amanzi. Idamu iPhongola Poort elingelikhulukazi kulesi sifunda linamanzi alinganiselwa ku-41%, okungamanzi amancane kakhulu. Lokhu kubangelwe yisomiso esishise imithombo yamanzi esifundazweni,” kusho uHlomuka Uthe bayalujabulela uxhaso lweSADF ngoba namanzi ahlinzekelwa umphakathi ahlolwa njalo.