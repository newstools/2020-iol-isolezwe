SEKUQUBULE indida ukutholwa kwezidumbu zabesilisa ababili sezonakele empophomeni eHammardsale Fall, izolo. Abesilisa abangakaziwa kuthiwa akwaziwa ukuthi bafike kanjani ngaphansi kwempophoma nokuthi bangobani. Izolo, Isolezwe lithole ukuthi bekungakacaci ukuthi bawile noma babulewe ngendlela abatholwe ngayo. Kuthiwa kusolwa ukuthi bangabangani, yize kungakacaci ukuthi bangobani njengoba kusazokwenziwa ulibofuzo. Umthombo weSolezwe uveze ukuthi batholwa ngabantu ababezihambela ngakule mpophoma ngoLwesibili. “Akucaci noma bajikijelwe noma baziphonse bona empophomeni. Kuningi nje okudidayo. Kujulile lapho betholwe khona njengoba namaphoyisa engakwazanga ukubatakula ngoLwesibili aze abuya ngoLwesithathu (izolo). Bagcine bephumile. Bese kunezinkulumo zokuthi ngabantu besifazane ababulewe kodwa kuthe sebetakulwa kwatholakala ukuthi ngabesilisa,” kusho umthombo. Okhulumela amaphoyisa KwaZulu-Natal uCaptain Nqobile Gwala uthe akhona amacala avulwe esiteshini saseHammarsdale. “Amaphoyisa ophiko lweDurban Search and Rescue ehambisana namanye abizwe endaweni yesigameko eHammarsdale Falls. Afice izidumbu ezimbili sezonakele. Abakwazanga ukubatakula. Namhlanje ekuseni (izolo) ngabo-5.45 kube sekutholakala ukuthi izidumbu ngezabesilisa ababili. Imbangela yokushona kwabo ayaziwa, uphenyo lusaqhubeka,” kusho uCapt Gwala.