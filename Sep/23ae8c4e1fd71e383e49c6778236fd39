NgoLwesine kutholwe isidumbu sikaMnuz Phumlani Mlambo (32). Lesi sigameko silandela esinye esenzeka emasontweni amabili edlule lapho kwatholwa owesilisa, entanta emfuleni naye eseshonile. Naye kukholakala ukuthi wabulawa wabe esephonswa emfuleni. UMlambo kuthiwa ubefunwa umndeni wakhe njengoba aduka ekade ephumele emnyango eyokhuluma neselula. Kuthiwa umufi ubenamanxeba okudutshulwa. Umthombo weSolezwe ongathandanga ukudalulwa, uthe sekuwukhathazile umphakathi ukutholwa kwabantu befile kulo mfula. “Sekuyathusa khona ukuthi njalo kutholwa abantu bebulewe. Lona otholwe ngoLwesine kuthiwa uphoswe ebhulohweni. Akusona isidumbu sokuqala lesi sitholakala, emasontweni amabili edlule kutholwe esinye. Cishe nasezinyangeni ezimbili ezedlule kube khona esinye.Umfana obulewe ngoLwesine ubenamanxeba okudutshulwa, okusho ukuthi uphonswe lana esevele eshonile,” kusho umthombo. Okhulumela amaphoyisa KwaZulu-Natal uCaptain Nqobile Gwala, usiqinisekisile isigameko wathi kuphenywa icala lokubulala. “NgoLwesine kutholwe isidumbu sowesilisa obenamanxeba okudutshulwa. Amaphoyisa aseNewark aphenya icala lokubulala. Akekho oseboshiwe,” kusho uCap. Gwala. Imizamo yokuthola umndeni kamufi ayizange iphumelele njengoba izinombolo zawo zingatholakalanga.