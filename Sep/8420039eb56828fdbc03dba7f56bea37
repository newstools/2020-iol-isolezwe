Kuvela ukuthi umnyango usubeke eceleni uR42 million wokukhokhela labo dokotela abasiza ekulweni neCorona. Uphinde wabeka uR2.2 million wezindleko zokuthutha odokotela abangu-27 esifundazweni. Lokhu kuvele ngesikhathi kunenkulumo-mpikiswano esiShayamthetho ngoLwesihlanu, lapho bekudingidwa ukuhlelwa kabusha kwesabelomali. UMnyango wezeMpilo KwaZulu-Natal uphoqelekile ukuthi uhlele kabusha isabelomali sawo ukuze uthole imali yokulwa nalolu bhubhane. Okhulumela i-IFP kwezempilo uNkk Ncamisile Nkwanyana, uthe kuyishwa ukuthi lezi gidi zincozulwe emalini ebibhekelele imiholo yabasebenzi bezempilo bakuleli. “Ngokwethu imali yokukhokhela odokotela baseCuba ibingaqhamuka kwenye indawo hhayi ukuthi kuncishwe abasebenzi bakuleli ithuba lokuthola uchatha emiholweni yabo. “Akufanele engabe sikhokhela odokotela baseCuba imali engaka ekubeni abasebenzi bezempilo basekhaya bekuthola kunzima ukuthola amathuba omsebenzi ngenxa yemali,” kusho uNkk Nkwanyana. Ilungu leNFP uMnuz Vikizitha Mlotshwa, lithe sibashaqisile isenzo sokukhokhela odokotela le mali. “Siyabonga kubasebenzi bakuleli abebesekhaleni lokulwa nesifo abangakhokhelwa mali ngokwenza umsebenzi obucayi, kube kunodokotela baseCuba abayimba ngamapiki. “Namanje sisakhungathekile ukuthi kwenzeka kanjani ukuthi umnyango ukhokhele labo dokotela imali engaka ekubeni bevele behola uR1.5 million ngonyaka. Siyadideka uma sekunje,” kusho uMlotshwa. UNgqongqoshe wezeMpilo uNkk Nomagugu Simelane-Zulu, uthe udaba lokukhokhelwa kangcono kwabasebenzi bezempilo kuleli luyaxoxwa nezinyunyana kuzwelonke. “Uma sekuphume isinqumo siyokwenza okuvunyelwene ngakho.” Akazange akhulume ngodokotela baseCuba eseziphendulela kobekushiwo amalungu esiShayamthetho. Ngokomnyango kazwelonke, uzobakhokhela uR239 million odokotela abangu-187 baseCuba abakuleli.