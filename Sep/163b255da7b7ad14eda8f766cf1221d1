Ngokusho komndeni namaphoyisa, uMnuz Sifolokolo Makatise (48) uthelekelwe ngamadoda amathathu eyedwa kwakhe ngoLwesithathu olwedlule ngo-9.20 ebusuku amokhela ngomlilo. Kuthiwa amadoda ashaye achitha neziklabhu eziwu-34, izimbuzi ezimbili nezingubo zokulala ezintathu. Okhulumela amaphoyisa KwaZulu-Natal, uCaptain Nqobile Gwala, ukuqinisekisile ukuthi amadoda amathathu kulindeleke avele enkantolo yeMantshi yaseKokstad namuhla. “Athweswe icala lokubulala, elokuphanga emzini womuntu nelokokhela ngomlilo. Bazovela enkantolo kuleli sonto,” kusho uCaptain Gwala Amadoda kuthiwa abekade eboshwe ngoLwesine ngo-2.30 entathakusa ngenkathi ezithela phezu kwamaphoyisa aseSwartberg abezulazula eqaphe ubugebengu. Amaphoyisa abone iveni elimhlophe okuthe uma elimisa, umshayeli walo walibhula kakhulu. Iveni, ebigcwele izimvu nezimbuzi, ijahwe yaze yaficwa kwase kuboshwa amadoda amathathu abaneminyaka ephakathi kuka-17 no-23. Izimvu eziwu-14 bese zifile. UMnuz Masupha Miya, oyilungu lomndeni, uthe imfuyo etholwe amaphoyisa ekaMakatise. Uthe benze isihluku abasolwa abangqongqise uMakatise engenzanga lutho olubi kodwa obulawelwe imfuyo yakhe. “Empeleni zingaphezu kuka-200 izimvu nezimbuzi eziwu-95 abese ebelwe zona uMakatise. Imfuyo ibilokhu intshontshwa izikhawu kanti ekugcineni bazomthelekela eyedwa kwakhe bambulale ngesihluku,” kusho uMiya. Uthe basitakule ezibini isidumbu sikamufi esethule ngemva kokubona indlu yakhe isha ubuhanguhangu. “Ubehlala yedwa egade imfuyo yakhe. Inkosikazi yakhe yayingekho, iwumuntu oziphilisa ngokudayisa izingubo ezingamasekeni. Sifuna banganikwa ibheyili, kuthethwe icala lize liphele bengaphakathi bese benikwa isigwebo esinzima,” kusho uMiya.