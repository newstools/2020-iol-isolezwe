Sabelo Nsele ABAHLALI basemijondolo yakwaJika Joe, eMgungundlovu, sebesabise ngokungena ngodli emafulethini kahulumeni angakaqedwa ukwakhiwa. Lokhu kulandela ukuthi amakhulu abahlali bakule ndawo esale dengwane ngemva kokuthi umlilo ushise imijondolo elinganiselwa ku-500 ngesonto eledlule. Amalungu omphakathi athi asekhathele wukulinda izindlu njengoba imijondolo ihlezi isha, asabisa ngokungena ngendlovuyangena emafulethini kahulumeni. Amafulethi angakabi nawo amanzi, ugesi nophahla, azoqashisa ngemali encane. Omunye wabahlali uMnuz Sipho Ndlovu, uthe sebelinde isikhathi eside ukuthola izindlu. “Njalo sithenjiswa izindlu kodwa isikhathi siyaqhubeka kungenzeki lutho. Yingakho abahlali sebenqume ukuthi sivele singene ngenkani. “Sikhathele wukushelwa yimpahla yethu,” kusho uNdlovu. Nakuba ezinye izakhamuzi seziqale phansi zakha imijondolo yazo kepha iningi lisaqube emahholo omphakathi. UMnuz Thomas Banda, uthe akazi ukuthi uzowathathaphi amandla okwakha kabusha umjondolo wakhe njengoba alahlekelwa yikho konke. Ikhansela uNksz Sureya Reddy, lithe akufanele abahlali bangene emafulethini ngoba izinsiza kaziphelele. “ Okuyinkinga wukuthi noma ngabe kuthiwa izindlu seziqediwe, akusiwo wonke umhlali wakwaJika Joe ozongena kuzo kwazise kunemigomo ebekiwe okumele abazongena kuzo bayilandele.” Okhulumela uMnyango wezokuHlaliswa kwaBantu KwaZulu-Natal, uMnuz Mbulelo Baloyi, unxuse ukuthi kuqiniswe ezokuphepha. “Njengohulumeni ngeke sivume ukuthi kungenwe ngenkani ezindlini eziqashisayo kumasipala ofanayo njengoba kwenzeka futhi ezindlini ezise-Aloe Ridge.” Amafulethi ase-Aloe Ridge angaphezu kuka300 athathwa abangamasosha ayelwa nobandlululo ngaphansi kwezinhlangano i-ANC ne-Azapo. Okhulumela umasipala uMsunduzi, uNksz Thobeka Mafumbatha, uthe ezokuphepha seziqinisiwe ezakhiweni ezingakapheli. “Abekho abantu asebengene emafulethini futhi ezokuphepha ziqinisiwe. Ukwakha kabusha eminye imijondolo kuyaqhubeka. “Abahlali basemjondolo okwamanje bahlaliswe ehholo lomphakathi lapho bethola khona ukudla nezingubo zokulala.”