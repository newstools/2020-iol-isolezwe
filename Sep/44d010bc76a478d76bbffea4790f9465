BABALELWA ku-3000 abahaqwe yigciwane iCorona ezikoleni ezingaphezu kuka-1000 KwaZulu-Natal. Izibalo zikhishwe emhlanganweni wekomiti loMnyango wezeMfundo esiShayamthetho saKwaZulu-Natal ngoLwesibili. Inhloko ebhekele ukuqwashisa ngokuphepha nezempilo ezikoleni, uMnuz Thami Mbanjwa, ithe bawu-2 980 abanegciwane ezikoleni zaKwaZulu-Natal. “Othisha bawu-2 227, abafundi bawu-435 nabasebenzi basezikoleni abawu-328. Izikole abakuzo ziwu-1 765. “Uma unakisisa kahle sincane kakhulu isibalo sezikole uma siqathaniswa nabantu abanegciwane ezikoleni. Lokho kwenziwa wukuthi isibalo sabanegciwane sisezikoleni ezizodwa. Kwezinye izikole uthola kunabantu abawu-12 abanegciwane,” kusho uMbanjwa. Isifunda uMgungundlovu yisona esizihola phambili ngo-528, kube yiPinetown ngo-364 bese kuba yiZululand eno-336. “Okumangazayo wukuthi ezinye zezifunda zisemakhaya kodwa isibalo sabanegciwane siphezulu kakhulu.” ICorona isithathe impilo yabantu abawu-66 ezikoleni zaKwaZulu-Natal. “Kodpwa akekho umfundi oshonile ngenxa yayo. Silahlekelwe ngothisha abawu-53. Abanye abashonile ngabasebenza ezikoleni nasemahhovisi omnyango. “Okuqaphelekayo wukuthi selokhu kuqale u-Agasti isibalo sikhombisa ukwehla. Kwezinye izinsuku kuyenzeka angabi bikho muntu okuvela ukuthi unegciwane nokukhombisa ukuthi isimo sesingcono,” kusho uMbanjwa. Uthe othisha abawu-131 abanezifo eziyimbelesela basahlezi emakhaya.