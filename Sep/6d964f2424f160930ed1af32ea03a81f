Sabelo Nsele UNkk Chikunga, usohambeni lwezinsuku ezimbili kulesi sifunda njengoshampeni wohlelo lokuthuthukiswa kwezifunda. Ohambeni lwakhe azoluphothula namhlanje, uNkk Chikunga uthole kabanzi ngezinkinga ezikhungethe omasipala abangaphansi koMgungundlovu. Lesi sifunda sinomasipala abayisikhombisa, abathathu kubona okuwuMsunduzi, Mooi-Mpofana neRichmond, bangaphansi kweso lomlawuli. UNkk Chikunga ukholelwa ekutheni ukungathathelwa izinyathelo zokuqondisa ubugwegwe labo abayimbangela yokuthi labo masipala bazithole bekhungethwe zinkinga, yikho okwenza ukuthi ziqhubeke. “Uma abantu benza izinto eziphambene nomthetho, bajike bangaqondiswa ubugwegwe, bazoqhubeka nokuganga. Lena ngenye yezinkinga eyenza ukuthi labo masipala bathole imibiko enechashazi kumcwaningimabhuku. Sihlanganile nabo bonke omasipala sibabuza ukuthi yini abayenzayo ukushintsha isimo. Bafike basibikela ngamaqhinga abanawo abazoguqula ngawo isimo. Sibatshelile ukuthi lawo maqhinga asifuni agcine nje eyinto ebhalwe ephepheni kodwa sifuna bawasebenzise. Sizophinde sibuye sizobheka ukuthi kuyenzeka yini.” UNkk Chikunga uthe labo masipala kufanele basebenze ngokuthembeka. “Akufanele kube khona izinto ezenzeka ebumnyameni. Wonke amathenda kufanele kwaziwe ukuthi akhishwe kanjani.” Uhambele izikhungo zezempilo ezahlukene kubalwa iMbalenhle Clinic nesibhedlela i-Edendale. “Lesi sifunda singesinye sezinezibalo eziphezulu zabahaqwe ileli gciwane kodwa sikwazile ukubhekana nesimo.”