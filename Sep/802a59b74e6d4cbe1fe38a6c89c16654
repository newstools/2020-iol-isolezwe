UDJ Sbu ube yisikhulumi kwesinye sezithangami zeDurban Business Fair lapho ebecobelela khona osomabhizinisi abancane ngamasu okuphumelela. “Kubalulekile ukuthi sisebenzise izinkundla zokuxhumana ukwenza imali, singagcini ngokuba kuzona ukushonisa ilanga nje. Kuvele kuthi angibadabule ngempama abantu abalandelwa abantu abawu-100 000 ezinkundleni zokuxhumana uma bengitshela ukuthi abanamali. Uba kanjani nabalandeli abawu-100 000 ube ungenawo uR100 000 ebhange?” Ucele abamnyama ukuthi basekane bayeke ukuthutheleka ezinxanxatheleni zezitolo bayothenga imikhiqizo eyakhiwe ngezinye izinhlanga ibe ikhona eyenziwe ngabakuleli. Amazwi akhe ananelwe nguNksz Nomfundo Njibe weChick Cosmetics ekhiqiza okokuziphaqula. Le ntokazi yaseVryheid, ehlala eGoli, ithe osomabhizinisi kufanele balandele abantu abasemikhakheni abakuyo ukuze bakwazi ukufunda kubo. “Siphila esikhathini lapho ulwazi lutholakala kalula, kufanele senze ucwaningo kwi-internet, ezinkundleni zokuxhumana nasezincwadini. “I-Covid-19 ize namathuba amaningi kosomabhizinisi abancane. Mina yenze ngadayisa yonke imikhiqizo yami online. Ngifundile ukuthi kufanele ngikhiqize kakhulu,” kusho uNksz Njibe. Uthe uxoxa nezitolo eziwu-12 ezifuna ukudayisa imikhiqizo yakhe. UMnuz Lindo Makhaye weLusizo Group, uthe akudingeki ukuthi ube nemali eningi ukuze uqale ibhizinisi kodwa kufanele uqale ngalokho onakho. Uthe abantu kufanele bazakhele amathuba lapho bekhona wenza isibonelo ngebhikawozi laseMlaza. “EMlaza kunebhikawozi kodwa abantu bayaqhubeka nokuthenga izinkwa ezikhiqizwa yizinkampani ezinkulu. Awucabange nje ukube bonke abantu ababalelwa ku-2 million bebethenga ulofu wesinkwa ebhikawozi yaseMlaza. Asithembani singabantu abamnyama, kufanele sifunde ukusekana ngayo le mali encane esinayo,” kusho uMakhaye. Udonse ngendlebe abamnyama ukuthi bangavumeli amathuba athathwe abokufika kodwa bebe beswele imisebenzi. “I-Covid-19 isifundisile ukuthi izinkampani ezinkulu ziwa kalula. Kufanele sifunde ukuzivulela amathuba. “Kwenziwa yini ukuthi abokufika bavule izipaza emalokishini ethu baqashe kuthina bese thina sithenga ezipaza zabo? “Kufanele wonke umuntu omnyama enze isiqiniseko sokuthi uyawathatha amathuba akhona ngaphambi kokuthi athathwe abokufika,” kusho uMakhaye.