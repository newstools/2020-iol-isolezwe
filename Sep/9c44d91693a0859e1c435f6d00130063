UMnuz Nhlanhla Hlophe oyilungu lomphakathi eMantingwane, uthe okwenze bavala umgwaqo wukuthi ugesi uyafakwa ezindaweni eziseduze nabo kodwa indawo yabo iyeqiwa. Isolezwe labika ngodaba lwaseMantingwane ngonyaka odlule kanti imeya yaseNdwedwe uMnuz Nathi Chili, yathi luyalungiswa udaba lokufakwa kukagesi kule ndawo. Izolo uChili ucele abantu ukuthi behlise imimoya ngoba udaba lokufakwa kukagesi luyasetshenzwa. “U-Eskom wayeqoke usonkontileka ozofaka ugesi emawadini ahlukene njengoba sekuqalile kwezinye izindawo. Ngebhadi usonkontileka obezosebenza eMantingwane wayinqaba imali ayezoyikhokhelwa wu-Eskom, kwaphoqeleka ukuthi kuqalwe phansi kuqokwe omunye. Akusikona ukuthi uhlelo lokufaka ugesi eMantingwane lumile kodwa silinde abakwa-Eskom baqoke usonkontileka ozosebenza ngoba ugesi uzofakwa kuleya ndawo,” kusho uChili. Uthe babachazelile abantu konke okwenzekayo ngisho amakhosi ayazi ngalezi zinhlelo. Ebuzwa ukuthi ababhikishayo abayihambeli yini imihlangano yomphakathi, uthe akazi ngoba izinhlelo zentuthuko bazithula kuwo wonke umuntu namakhosi ayazazi. “Sisuke sihamba nabantu bakwa-Eskom abachazayo ukuthi uhlelo lokufaka ugesi luzohamba kanjani. Angazi ukuthi ababhikishayo banaziphi izinhloso kodwa njengoba kuyiwa okhethweni lohulumeni basekhaya sisazokubona lokhu kwenzeka,” kusho uChili.