Izolo i-UIF imemezele ukuthi izicelo zikaMashi kuya kuMeyi 2020 zizovalwa ngoSepthemba 25. Izicelo zikaMashi kuya kuJuni 2020 zona zizovalwa ngo-Okthoba 20. EzikaJulayi kuya kuSepthemba 15 zona zizovalwa ngo-Okthoba 30, ngeke zisamukelwa ezinye izicelo ngemva kwalolu suku. Esitatimendeni esithunyelwe kwabezindaba yi-UIF, ithe izicelo esezifakiwe ngeke zithikamezeke. Iveze ukuthi ukukhokhelwa kweCovid-19TERS kusamile kancane njengoba isebenzisana noMnyango wezaseKhaya ukuqinisekisa imininingwane yabantu abawu-5 million abafake izicelo, ukuze kukhokhelwe abantu abafanele. Kuzokhumbuleka ukuthi uphenyo lokukhokhwa kweCovid-19 TERS olwenziwe wuMncwaningi Mabhuku Jikelele, uMnuz Kimi Makwetu, luveze ukuthi i-UIF ike yakhokhelwa abantu asebashona, izitshudeni nabanye abantu abangafanele. Lokhu kuholele ekumisweni kukaKhomishana we-UIF uMnuz Teboho Maruping, nezinye izikhulu zalesi sikhwama esiphethe imali esiza abasebenzi. UKhomishana we-UIF osabambile uNkk Marsha Bronkhorst, uthe uyazi ukuthi kunomthelela omubi ukungakhokhwa kweCovid19 TERS ngesikhathi kodwa balungisa izingqinamba ezitholwe wuMcwaningi Mabhuku ngesikhathi enza uphenyo ngokusebenza kwemali ye-UIF. Uthe bazomemezela uma sebeqalile futhi ukukhokha iCovid-19 TERS.