Umzala kaNgidi uNksz Khanyi Sindane, uthe uNgidi uthathwe yi-pneumonia ehambisana neCovid-19. Uchaze uNgidi njengomuntu owayewuthanda umthetho kusukela ngezikhathi zomzabalazo kwaze kwaba uyashona. Wangena kulo mkhakha eneminyaka ewu-27, wayenamahhovisi eThekwini namanye ku-229 Boom Street, eMgungundlovu. “Ubebalwela abantu, eqinisekisa ukuthi ubulungiswa buyenzeka ngisho kulabo abangenayo imali yokuya ezinkantolo. Ushone elwela imindeni empofu yaseMthonjaneni ukuthi ibuyiselwe umhlaba eyayifake isicelo sawo. Ubeyilungu leBlack Lawyers Association neProgressive Professionals Forum,” kusho uNksz Sindane. UNgidi ubehlala eShonalanga Farm Estate eRichmond, ushiye emhlabeni umkakhe uNkk Phila Ngidi, izingane eziyisishiyagalolunye, abazukulu abathathu, odadewabo abahlanu nabafowabo abathathu. UNgidi ubehlale ematasa kwazise uke waba ngusihlalo webhodi leSouth African Maritime Safety Authority (Samsa), usihlalo weSouth African Postal Services, Ezemvelo KZN Wildlife. Ushone enguSihlalo we-Umgungundlovu Economic Development Agency (UMEDA), ubebuye ahlale kwiTaxi Commission yaKwaZulu-Natal, eyilungu lebhodi leTrade and Investment KZN. Ngo-2014 uNgidi wayengusihlalo weConcerned Lawyers and Educationists for Equality before the law, eyayingahambisani neziphakamiso zowayenguMvikeli woMphakathi * -Adv Thuli Madonsela ngodaba lomuzi wowayengumengameli wezwe oseNkandla okwabiza uR246 million ukuwulungisa. Muva nje uke wasabisa ngokuluhambisa enkantolo udaba lokuvalwa kwezikhungo zemfundo ephakeme KwaZulu-Natal ngesikhathi somvalelandlini okuyiNyuvesi yaKwaZulu-Natal, Durban University of Technology neMangosuthu University of Technology njengoba ayethi kufanele izitshudeni zinikwe ilungelo lokufunda ikakhulu lezo ezenza unyaka wokugcina. UNksz Sindane uthe basematasa namalungiselelo omngcwabo kodwa bebehlela ukuthi inkonzo ibe ngoLwesithathu, endaweni yakubo ayeyithanda iRichmond. UNgqongqoshe wezokuThuthukiswa koMnotho, ezokuVakasha neMvelo KwaZulu-Natal onguSihlalo weVictoria and Griffiths Mxenge Memorial Trust, uNkk Nomusa Dube-Ncube, uthe usebenze kakhulu noNgidi ezinhlelweni zokuqinisekisa ukuthi abamnyama bathola usizo lwezomthetho. Uthe ubezinikele kulo mkhakha esiza nomphakathi mahhala ikakhulu abangenayo imali. “Umuntu abebukela kuye wubaba uGriffiths Mxenge, ungomunye wabantu abebenza isiqiniseko sokuthi akawukhohlwa umlando kababa uMxenge nomama uVictoria Mxenge. Ubefuna abameli abancane bafunde kulaba bameli ababeyibambe ishisa ngezikhathi zomzabalazo, sizomkhumbula kakhulu,” kusho uNkk Dube-Ncube. IBlack Lawyers Association kwigatsha iDurban and Coastal idlulise amazwi enduduzo yathi uNgidi ubengubaba nesishoshovu ebesilwela ukuthi kube noguquko kwezomthetho.