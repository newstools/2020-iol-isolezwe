IMEYA yeTheku uMnuz Mxolisi Kaunda izwakalise ukukhathazeka ngokushiswa kwezimoto ezinhlanu zomkhandlu izolo ekuseni ebezipakwe eNtuthuko Junction eCato Manor. Ukushiswa kwezimoto kwenzeka kungakapheli isikhathi eside kushiswe ezinye eSizakala Centre eLamontville. “Sikhathazekile ngokuziphatha kwamalungu omphakathi okuthi uma enganeme ngokuthile ashise impahla kaMasipala weTheku. Yimali yabakhokhi bentela ethenga izimoto ezisisizayo ukuhambisa izidingo. Sicela amaphoyisa aluphenyisise udaba lokushiswa kwezimoto ukuze kuboshwe abenze lobu bugegengu,” kusho uKaunda esitatimendeni. Ucele namalungu omphakathi ukuthi angathuli uma abantu becekela phansi impahla kamasipala kodwa ubikele amaphoyisa. Uveze ukuthi ngoLwesithathu amalungu ophiko olulwa nokudliwa komhlaba kuMasipala weTheku abeyovikela umhlaba kule ndawo kwabawuthatha ngenkani kodwa ahlaselwa. “Uphiko olulwa nokudliwa komhlaba luhlaselwe lusebenza. Imoto kamasipala abebehamba ngayo ishaywe ngamatshe kwalimala abasebenzi. Sekunophenyo ngalesi sigameko. ” kusho uKaunda. UCol Thembeka Mbele wamaphoyisa KwaZulu-Natal uthe kushiswe izimoto ezinhlanu zakwaDurban Solid Waste nezakwenye inkampani. “Amaphoyisa aseCato Manor aphenya icala lokucekela phansi impahla. Akekho oseboshiwe ngoba uphenyo luyaqhubeka. Izimoto bezipakwe esikhungweni esinamabhizinisi,” kusho uCol Mbele.