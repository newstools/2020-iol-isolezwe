Kuphazamiseke ukusebenza ezikhungweni zezempilo izolo abasebenzi basezikhungweni ezihlola uketshezi, iNational Health Laboratories Service beqinisa isiteleka sabo. Abasebenzi abangaphansi kwenyunyana iNehawu, batelekile befuna ukwenyuselwa amaholo okuhambisana nesivumelwano esenziwa uMnyango wezeMpilo nezinyunyana nyakenye. UMnyango wezeMpilo yiwo onikeza isikhungo imali. Lolu phiko oluhlola igazi umsebenzi walo ubaluleke kakhulu ekwelashweni kweziguli njengoba kuyilo olukhipha imiphumela yegazi efundwa ngodokotela bese beyisebenzisa uma belapha iziguli. Yisikhungo esihlola uketshezi oluthathwe ezigulini okusolwa ukuthi zineCovid-19. Yiso futhi esihlola igazi leziguli ezinengculazi ukuze kubonakale ukuthi igciwane lingakanani egazini, iCD-4 Count. Abasebenzi baqale ukuhudula izinyawo ngeledlule. Izolo bathole ukwesekwa ngozakwabo abasebenza ezibhedlela nabo abangaphansi kwale nyunyana, abaqale isiteleka bekhala ngokushoda kwezinsiza zokuzivikela kwiCovid-19. Abasebenzi basezibhedlela ezinkulu KwaZulu-Natal izolo basebenzise ihora labo lokudla baphumela ngaphandle kwezibhedlela, bamasha bephethe izingqwembe. UNobhala wenyunyana esifundazweni uMnuz Ayanda Zulu, uthe amalungu abo ezibhedlela ezinkulu kulesi sifundazwe abemasha ngehora lokudla. “Isiteleka sethu sihambe kahle. Sizolokhu sisiqinisa. Sizoqhubeka umqashi aze agobe uphondo,” kusho yena. Uthe abasebenzi abebemasha abasezibhedlela iGeneral Gizenga Mpanza, Nkosi Albert Luthuli, Prince Mshiyeni Memorial, Church of Scotland nezinye ezinkulu.