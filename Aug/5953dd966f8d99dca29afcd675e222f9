AMAPHOYISA aKwaMashu abophe abasolwa abahlanu abasolwa ngokuthinteka ecaleni lokubulawa kowesilisa owatholwa emanxebanxeba egwaziwe ngaseSiyanda. Laba basolwa abaphakathi kweminyaka ewu-17 kuya ku-31 ubudala, baboshwe ngoMsombuluko kulandela ukuthi ngoJulayi 26Â  ntambama ngehora lesine uRenaldo Naidu (20) watholwa edutshuliwe enamanxeba okugwazwa emgwaqeni uDumsani Makhaye. Okhulumela amaphoyisa esifundazweni saKwaZulu-Natal uColonel Thembeka Mbele uthe uRenaldo waphuthunyiswa emtholampilo oseduzane kule ndawo nokwafike kwaqinisekiswa ukuthi useshonile. UColonel Mbele uthe kwabe sekuvulwa icala lokubulala KwaMashu ukuze amaphoyisa ezophenya ngokubulawa kwakhe. "Intimba lamaphoyisa belisebenza kanzima ukuphenya leli cala, uphenyo luwaholele eNewlands East lapho ethole khona abasolwa abane. Abeseqhubeka nophenyo lwawaholela kwenye indlu e-Effingham Heights lapho ethole khona umsolwa wesihlanu," kusho uColonel Mbele. Ephetha uthe bonke laba basolwa kulindeleke bavele enkantolo kaMantshi eNtuzuma maduze. Khonamanjalo kuphinde kwaboshwa umsolwa (20) kulandela icala lokubulawa kwebhungu laseWentworth. UDonell Potgieter (17) wagwazelwa ekhaya lakhe maqede umsolwa wabaleka. UColonel Mbele uthe umgilwa waphuthunyiswa esibhedlela nokuyilapho ashonela khona ngesikhathi efika. Kwavulwa icala lokubulala amaphoyisa enza uphenyo oluholele ekutheni kuboshwe lo msolwa. 