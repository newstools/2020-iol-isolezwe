UTHOLWE ezipholele endlini yesoka lakhe eNomakhanjana, eMthwalume, owesifazane obenyamalele, obese kunovalo lokuthi kungenzeka usocongwe wumalugaju kuleya ndawo. UNksz Nosipho Gumede (32) unyamalale ngo-Agasti 6 nengane yakhe eneminyaka emibili kubo eMahwaqa. Wayegcine ukubonakala eya eSibanini. Indawo yaseMthwalume isematheni kulezi zinsuku ngemva kokutholwa kwezidumbu ezinhlanu zabesifazane epulazini lomoba sezonakele. Kuboshwe abasolwa ababili, omunye kuthiwa uzibulale esitokini ezikhunga, owesibili wakhululwa ngenxa yokushoda kobufakazi obumyamanisa naleli cala. Emva kokubika kwabezindaba ngokunyamalala kukaNksz Gumede, amalungu omphakathi athinte abezokuphepha emphakathini namaphoyisa kwayiwa lapho ekhona. Ilungu lomphakahi elazi ngokutholakala kukaNksz Gumede lithe utholwe ngoLwesithathu ngo-11 ebusuku ezilalele kahle nesoka lakhe embhedeni. Lithe ubengafuni ukubuyiselwa ekhaya kodwa ugcine ebuyiselwa ngenkani kubo. Leli lungu lithe uNksz Gumede ungumqemane futhi akukho zimpawu ezikhombisa ukuthi ubethunjiwe kepha ubezihlalele ngentando yakhe endlini atholwe kuyona. Ubabekazi kaNksz Gumede, uNkk Tracy Shezi, uthe bakhululeke emphefumulweni etholwa uNksz Gumede nakuba besadinwe yisenzo sakhe sokumane anyamalale ekhaya kungonakele lutho. “Sididwa wukuthi wayehambe nomntwana engaphethe zimpahla ewumuntu obuyayo kanti useyozihlalela nesoka lakhe elisha. Ngesikhathi enyamalele bese sicabanga ukuthi kungenzeka naye uthathwe omalugaju ababulala abantu besifazane eMthwalume,” kusho uNkk Shezi. Ubonge umphakathi ofunise umndeni wakhe uNksz Gumede waze watholakala. Izolo bekunomkhuleko womama bamabandla ehlukene epulazini okutholwe kulo izidumbu zabesifazane.