UMPHAKATHI wakaMathisini, eMthwalume, uthi uthandazela ukuthi balihlanze lonke iqiniso abasolwa ababoshwe maqondana nezigameko zokubulawa kwabesifazane abatholakala bedindilizile endaweni. UNgqongqoshe wamaPhoyisa uMnuz Bheki Cele ukuqinisekisile ukuboshwa kwamadoda amabili asolwa ngamacala. Isimo besilokhu simanzonzo eMthwalume, abantu behlalele ovalweni ngoba abesifazane bebebulawa, batholakale belahlwe ezimobeni. UCele uthinte udaba lwaseMthwalume ngesikhathi ethula izibalo zobugebengu, ngoLwesihlanu. Amaphoyisa abehleli endaweni ubusuku nemini emuva kokukhala komphakathi obuzizwa ungaphephile ikakhulukazi ngezikhathi zasebusuku. Bekusabelele nezinsolo zokuthi kunomalugaju endaweni obulala ephindelela. Isidumbu sokugcina esitholakele besinenxeba futhi kuthiwa idilozi likamufi beligxishwe kulo inxeba nokusolisayo ukuthi udlwenguliwe. Ziyisithupha izidumbu ebezisatholakele ngesikhathi siloba kanti amaphoyisa abekanisile endaweni ephenya. UCele uncome amaphoyisa wathi asebenze kanzima ukubopha abalisa ababaili futhi uthandazela ukuthi kube nobufakazi obuzobavalela. “Bakhona ababili esibabambile esibaphosa imibuzo nakuba singakwazi ukudalula okuningi manje. Amaphoyisa asebenzile ngoba yisimo ebesihlalise kabi umphakathi lesi. Ngiziyela mathupha kuyo le ndawo ukuze ngiyobona ukuthi yikuphi okunye esingakwenza ukusiza umphakathi,’’ kuchaza uCele. UNgqongqoshe ukhulume ngokuhambela le ndawo ngoLwesihlanu ethi uzoya kuyona ngoMgqibelo. Umthombo weSolezwe ngeSonto osendaweni uthi amadoda abanjiwe awendawo futhi likhona ithemba lokuthi amaphoyisa azobuqoqa ubufakazi. “Sekuzoba wukuthandazela ukuthi liphume iqiniso baphenyeke izinqe bonke abantu abagila lo mkhuba. Kuyajabulisa ukuthi kube nababoshwayo kodwa yiqiniso esilifunayo,’’ kusho umthombo ongafuni ukuvela nangengozi ngoba wesaba ukwelekwa ngesoyi. Khonamanjalo i-IFP imemezele ukuthi izoba nenkonzo yomkhuleko namuhla endaweni ukuzama ukunxusa kuMdali ukuthi kunqamuke ukufa kwabantu. Lo mkhuleko kuthiwa uzobe uzimaziswe wuMengameli weqembu uMnuz Velenkosini Hlabisa