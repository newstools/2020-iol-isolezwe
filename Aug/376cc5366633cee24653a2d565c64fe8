UMnuz Sthembiso Mdletshe (34), udutshulwe ekhanda, washonela endaweni yesigameko. Isehlo kuthiwa senzeke ngabo-10.30 ebusuku, umsolwa (37), oyiphoyisa elinesikhundla esiteshini sasemgceleni waseManguzi eKosi Bay, labe seliyaboshwa. Ngokuthola kweSolezwe, umsolwa, ungumngani omkhulu kamufi kanti bebeziphuzela nabanye kukuhle. Umsolwa kuthiwa ube eselanda isibhamu esikhwameni sakhe, wakhipha imagazini, ethi udlalisa umngani wakhe wamkhomba ngaso. “Uvele wamgqokloza ekhanda, kwaba ukushona kwakhe. Kuvele ukuthi ubengazi ukuthi kukhona inhlamvu ephezulu esele esibhamini sakhe ngoba ubekhiphe ikhasethi lezinhlamvu. Bebengazange baxabane kodwa ngokusho kwabebekhona bekudlalwa,” kusho umthombo osondelene nodaba. Okhulumela amaphoyisa KwaZulu-Natal uColonel Thembeka Mbele usiqinisekisile lesi sigameko wathi umsolwa uzovela enkantolo namhlanje ngecala lokubulala. “Ngokophenyo esilwenzile ngoMgqibelo ngo-10.30 ebusuku owesilisa oneminyaka engu-34 udutshulwe umngani wakhe ngephutha Ekuthuthuzeni Reserve. Ushonele endaweni yesigameko. Kuvulwe icala lokubulala esiteshini saseManguzi. Umsolwa oneminyaka engu-37 uboshiwe. Uzovela enkantolo yaseManguzi kusasa (namhlanje). Idokodo lizobe selithunyelwa kwabaphenya amacala athinta amaphoyisa (Ipid) ukuze baphenye,” kusho uCol Mbele. Kuthintwa udadewabo kamufi izolo, uNksz Nonhlanhla Mthembu, uthe basashaqekile. “Njengamanje ngeke ngikunike impendulo eqondile ngoba njengomndeni asikahlangani sikhulume ngalolu daba, sisashaqekile. Sivuke ekuseni sezwa le nto. Siwumndeni sihlezi phansi kumanje,” kusho uNksz Mthembu. Umthombo weSolezwe uveze ukuthi laba bobabili bebengahlukani bebejwayele ukuziphuzela ndawonye. Umsolwa kuthiwa esebona okwenzekile ukhale njalo ngomngani wakhe. Kuvele ukuthi umsolwa ubengahlukani nesibhamu sakhe yize esephumile emsebenzini noma ezihambela izindlela zakhe, okubalwa nakho ukuphuza ephethe izulu lezandla. Khonamanjalo, amaphoyisa asoThongani abophe umsolwa oneminyaka engu- 23 ngecala lokubulala nelokuzama ukubulala. Kuvele ukuthi bekubangwa utshwala emijondolo yaseLa Mercy, ngoMgqibelo. Ngokusho kukaCol Mbele bekunengxabano kubangwa utshwala, kwagwazwa abesilisa ababili, abaneminyaka engu-32 no-36. Oneminyaka engu-32 ushonele endaweni yesigameko, ona-36 waphuthunyiswa esibhedlela. Amaphoyisa abe esethungatha umsolwa, amthola ecashe esimobeni. Ubaleke emva kokutitinywa umphakathi. Ube eseyiswa esibhedlela umsolwa, uzobe egadwe amaphoyisa, aze ayovela enkantolo.