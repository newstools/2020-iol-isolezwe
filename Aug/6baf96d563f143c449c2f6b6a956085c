Nontuthuko Ngubane KUGCINE kumenele uninakhulu wezingane ezintathu zaseZakheni, eMnambithi, ezishe zangqongqa nomuzi ngeledlule. UNkk Philisiwe Hlubi (68), ushone ngoLwesine ntambama elandela abazukulu bakhe abashone ngenkathi kusha indlu. Isolezwe libike ngokushona kuka-Enzokuhle Mabaso, onezinyanga eziyisishiyagalombili, Xolisile Mabaso eneminyaka eyisikhombisa, no-Angel Mabaso oneminyaka engu-10. Kulesi sigameko kwalimala intombazane eneminyaka engu-12, okumanje isegunjini labagula kakhulu esibhedlela. Lesi sigameko senzeke ngezintatha zangoLwesine. UMnuz Mdu Mabaso izolo ekhuluma neSolezwe, uthe unina ugcine ngokushona esibhedlela walandela abashana bakhe abathathu. “Into eyenzeka, ngezwa ngomakhelwane ukuthi kwaba nomlilo omkhulu ngabo-2 ekuseni. Kwatholakala ukuthi umama noSekwanele (ona-12), bakwazi ukubakhipha. Laba abancane abangakwazi ukubakhipha bashonela endaweni yesigameko. NgoLwesine ntambama ugcine eshonile nomama esibhedlela. Umndeni wami wonke ubhubhe emlilweni, isigameko esibuhlungu kabi lesi,” kusho uMabaso. Uthe abazi ukuthi umlilo waqalwa yini ngoba basebenzisa ugesi. “Mina ngiwumalume wazo izingane, izingane zikadadewethu lezi. Wayeqeda ukubashiya ngo-11 ebusuku eyothenga ngoba edayisa. Umlilo akwaziwa ukuthi waqala yini. Isigubhu sikagesi asinankinga. Umlilo waqhamuka ekamelweni elingahlali muntu. “Kungekho okuxhunyiwe futhi kwakungekho nekhandlela. Asazi ngempela ukuthi umlilo owavelaphi lona owashisa abantu nendlu enamakamelo ayisikhombisa,” kusho uMabaso. Uthe sebethembe amaphoyisa ukuba aphenye. “Uma kuyisandla somuntu siyafisa amaphoyisa athole ukuthi ngubani, aboshwe,” kusho uMabaso. Uthe bangakuthokozela ukwesekwa ukuze kwazi ukufihla nokwakha indlu eshile. “Singajabula ukuthola ukuxhaseka ukuze sibafihle, emuva komngcwabo siyazi kumele impilo iqhubeke. Nalona osesibhedlela siyafisa abuye ekhaya sekukhona umuzi,” kusho uMabaso. Udadewabo oshonelwe yizingane ezintathu, uthe kusenzima nokuthi akhulume ngoba usashaqekile ngalesi sigameko abengasilindele. Kuvulwe amadokodo ngokushona kwabantu, amaphoyisa asaphenya.