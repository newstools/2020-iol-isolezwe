Isolezwe izolo lihambele umphakathi emuva kwezigameko zokubulawa kwabantu abayisishiyagalombili ngoLwesithathu. Izolo bekufihlwa abahlanu bomndeni wakwaNxele, noyedwa oshone kwabathathu abadutshulwa ekuseni ngoLwesithathu. Kule ndawo kwadutshulwa oMnuz Sbonelo Ndawo, Lawrence Zondi no-Ayanda Sishi, ngabo-12 emini. Ebusuku ngabo-8 kwahlaselwa abakwaNxele. Kusolakala ukuthi lezigameko zihlobene. Ngokuthola kwephephandaba kunombango oqhubekayo kuleya ndawo. Kuqale kwahlaselwa umndeni wakwaNgcobo kwaze kwashisa umuzi wakhona. Kwabulawa nomkhwenyana wakwaNxele, oyilungu lomndeni wakaNgcobo. Yize kungacaci ukuthi kubangwani kodwa kusolwa eyombango wamatekisi kanti kwaNgcobo kukhona nenduna eyahlaselwa. Leli phephandaba likhulume nabantu bakule ndawo abazwakalise ukudumala ngendlela amaphoyisa alusingethe ngayo udaba. “Abantu babulawa emini kubuka abantu kule ndawo kodwa akuboshwa muntu. Siyakhala kakhulu ngokusebenza kwamaphoyisa. Awatholakali uma siwadinga. Aze afike esezolanda izidumbu. Kunini abantu bebulawa kule ndawo kodwa akukaze kuboshwe muntu ngamacala. Siyangcwaba nje,” kusho ilungu lomphakathi elicele ukuthi igama lingadalulwa. Owesifazane okhulume nephephandaba nocele igama ligodlwe, uthe inkinga ilele emaphoyiseni. “Kumanje lukhulunyelwa phansi lolu daba, kuzodlula lokhu soze siphinde siwabone amaphoyisa uma sekudutshulwe abanye. Uyabona njengoba amaphoyisa egcwele kanjena manje, akhiphe yonke inhlobo yemoto. Ngelanga kuqhuma izibhamu kwaphela amahora engafiki endaweni. Sesisola ukuthi nawo ayayisaba le ndawo. Ngiwumuntu wesifazane kule ndawo angiphephile ngizihambela emgwaqweni,” kusho owesifazane. Omunye onqabile negama lakhe, uveze ukuthi le ndawo isiphenduke ujombigazi. “Akukho nje ukuthula kule ndawo. Abantu bayabulawa ngempela, kuthuleke nje. Okubuhlungu wukuthi abantu abasolekayo bayaziwa kodwa abathintwa. Sesisola nokuthi amaphoyisa ayasetshenziswa kule mpi eqhubekayo. Asiphephile. Ulokhu ulishayile ucingo esiteshini uma kwenzeka izinto. Amaphoyisa kokunye afika ngakusasa.”