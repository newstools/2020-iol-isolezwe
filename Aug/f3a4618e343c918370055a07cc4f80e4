KUSHE amafulethi ayisikhombisa asesontweni lamaSulumane ngesikhathi kuqubuka umlilo kuleli bhilidi izolo. Ngokuthola kwaleli phephandaba umlilo usuke kwelinye lamafulethi ayingxenye yesonto, iJuma Masjid ekuGrey Street eThekwini. Inhloko yezicisha mlilo eThekwini, uMnuz Alfred Newman, ithe kubathathe amahora amabili ukucisha umlilo. Bahlenge amafulethi amahlanu kwasha ayisikhombisa. “Akukho muntu olimele kulesi sigameko,” kusho yena. Izolo kuthiwa umlilo usuke efulethini lesithathu. UMnuz Easy Mahomed usihlalo wekomitini lesonto uthe alithintekanga kushe amafulethi ahlala abasebenza kulo. “Sikhululekile ngoba isonto alithintekanga. Ukuthinteka okukhona kulo ukuthi kungene amanzi abesetshenziselwa ukucisha umlilo. Kumele sitholele abantu abebehlala lapha indawo abazohlala kuyo,” kusho yena. Uqhube wathi isonto elakhiwa ngo-1881 lingelikhulu kunawo wonke e-Afrika eseNingizimu. Uthe bebengakazi ukuthi umonakalo odalekile ungabiza malini.