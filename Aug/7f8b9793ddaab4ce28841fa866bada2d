KUMILE ukusebenza emahhovisi Ezemvelo KZN Wildlife aseMbilo, eThekwini, emuva kokugasela kwezigebengu ezithathe izinsizakusebenza ezihlukene. Isolezwe lithole ukuthi lesi sigameko senzeke ngempelasonto kanti abasebenzi bacelwe ukuthi bahlale emakhaya ngesikhathi amaphoyisa esaphenya. Umthombo weSolezwe uveze ukuthi kuthathwe amakhompyutha, impahla yabasebenzi nezinye izinsiza ezibalelwa ezigidini zamaRandi. “Ngesikhathi abasebenzi befika emsebenzini ekuqaleni kwesonto batshelwe ukuthi ababuyele emakhaya. “Bekukhona amasosha namaphoyisa. Kuthiwe bangathinti lutho ngoba uphiko oluthatha amanyela eminwe lusazokwenza umsebenzi walo,” kusho umthombo. UMnuz Musa Mntambo, obhekele ezokuxhumana kwezeMvelo KZN Wildlife, ukuqinisekisile ukugqekezwa kwamahovisi abo ase-Elton Place, eMbilo. “Silinde amaphoyisa ukuthi aphothule uphenyo lwawo ngaphambi kokuthi sivumele abasebenzi ukuthi babuye bese bebona ukuthi yini eyebiwe. Kodwa okusobala okuthathiwe kubalwa amafriji, microwave, impahla yokukhempa esetshenziswa uma siqaphe izimfudu zasolwandle nokunye,” kusho uMntambo. EzeMvelo KZN Wildlife zibukeka zilandelwa amashwa kulezi zinsuku, kwazise ngesonto elidlule uNgqongqoshe wezokuThuthukiswa koMnotho, ezokuVakasha neMvelo KwaZulu-Natal, uNkk Nomusa Dube-Ncube umise ibhodi lale nhlangano emuva kokuvela kwezinsolo zokuthi kunenkohlakalo edla lubi ethinta amalungu ebhodi. Uthe unqume ukuwamisa wonke amalungu ebhodi wacela noNgqongqoshe wezeziMali eKZN, uMnuz Ravi Pillay, ukuthi aqale uphenyo ngokusebenza kwemali kwezeMvelo KZN Wildlife.