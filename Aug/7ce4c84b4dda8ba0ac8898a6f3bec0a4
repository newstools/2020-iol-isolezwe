UKHALA ezimathonsi uyise webhungu elidutshulwe lafa nowesilisa okuthiwa ngumqeqeshi walo, behlezi emotweni enkundleni yezemidlalo eLindelani, KwaDukuza, ngoMsombuluko ebusuku. UFransis Kuhuni (17) obengumfundi kaGrade 11 eStanger ML Sultan, udutshulwe esemotweni enkundleni yezemidlalo eLindelani, ehleli nokuthiwa ubengumqeqeshi weqembu lebhola abelidlalela obeneminyaka ewu-25 (igama lakhe eligodliwe kuze kwaziswe umndeni). Uyise kamufi uMnuz Itai Kuhuni oqashe nomndeni wakhe eLindelani, ongowokudabuka eZimbabwe, uthe akukavumi nokuthi akhulume ngokubulawa kwendodana yakhe akholwa wukuthi beyingenacala. Uthe uthuke woma ngesikhathi indodakazi yakhe encane abeyithume okuthile esitolo esiseduzane ibuya ikhihla esikaNandi ingakuphethe abeyithume khona. eyibuza ukuthi ikhalelani yamtshela ukuthi ihlangane nabafana abebedlala nomufi bathi ayiyobika ukuthi umfowabo ulimele. “Ngiphuthume enkundleni ngoba iseduze kwalapho sihlala khona njengoba bebedlala kuyo. Ngifike abantu sebengunge imoto yomqeqeshi kodwa engekho obenginika impendulo eqondile ngokwenzekile. Ngifike isidumbu sakhe sisesihlalweni esingemuva sinamanxeba okudutshulwa nasekhanda nesomqeqeshi esihlalweni somshayeli,” kusho uKuhuni. Uthe ngesikhathi ebuza abafana abedlala nabo bamtshele ukuthi bese beqedile ukudlala sebezihlalele, indodana yakhe ibisemotweni yomqeqeshi ngesikhathi kuqhamuka abantu abaqonde emotweni yomqeqeshi bafike bavulela ngenhlamvu, babaleka. “Bese ngize ngajwayela ukuthi uthanda ibhola kakhulu ngingasamnqabeli uma eyodlala. Isizathu sokuthi nginganaki ukuthi akakabuyi endlini yize bese kuhlwile, yingoba eminye imidlalo bavamise ukuyidlala ebusuku ngoba inkundla iyakhanyiswa,” kusho uyise kamufi. Uthe indodana yakhe ubelokhu eyigcine iqeda kudla isidlo sasekuseni kanti ubeseyibona okokugcina. Uthe usadidekile ngamalungiselelo omngcwabo njengoba engakazi ukuthi uzokwenza kanjani ukuze ifihlelwe kwelakubo eZimbabwe. Ikhansela lakuleya ndawo, uMnuz Jabulani Sibiya, lisigxekile isigameko lathi lihlela ukuvakashela imindeni ukuze lithole kabanzi ngokwenzekile kwazise lishayelwe ucingo ekuseni izolo selivele linendlela ebeliyithatha. Okhulumela amaphoyisa KwaZulu-Natal uColonel Thembeka Mbele uthe kuvulwe amacala amabili okubulala esiteshini samaphoyisa KwaDukuza. “Abagilwa bebenamanxeba amaningi okudutshulwa emzimbeni nasekhanda. Imbangela yalokhu kuhlasela ayikaziwa, amaphoyisa ayaphenya,” kusho uColonel Mbele.