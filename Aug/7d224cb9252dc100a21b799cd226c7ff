MHLENGI SHANGASE UMENGAMELI Cyril Ramaphosa usejube ithimba longqongqoshe ukubhekana nezinsolo ezithinta inkohlakalo yokuthengwa kwezokuvikela kwiCoronavirus. URamaphosa izolo umemezele leli komiti eliholwa nguNgqongqoshe wezoBulungiswa namajele, uMnuz Ronald Lamola. Abanye ongqongqoshe abayingxenye yaleli komiti kubalwa owezamaPhoyisa uMnuz Bheki Cele, oweziMali uMnuz Tito Mboweni, uMnuz Jackson Mthembu oseHhovisi likaMengameli, oweziSebenzi zikaHulumeni nokuPhatha uMnuz Senzo Mchunu kanjalo nowezokuBusa ngokuBambisana neziNdaba zoMdabu uDkt Nkosazana Dlamini Zuma. Unxuse iminyango kahulumeni ukuthi ihlinzeke ngamagama ezinkampani kanjalo namanani ethenda yezinto zokuvikela iCorona anikwa lezo zinkampani. “Le mininingwane kumele ihlinzekwe leli komiti ngokushesha. Ikomiti lizohlanganisa umbiko engizowudedela maduzane,” kusho uRamaphosa. URamaphosa uthatha lesi sinyathelo nje, uhulumeni wakuleli ugxekiwe ngenkohlakalo okuthiwa idla lubi ekuthengweni kwezimpahla zokuzivikela iCorona. ULamola ekhuluma esithangamini sabezindaba izolo, uthe leli komiti longqongqoshe aliholayo ngeke ligqibe umsebenzi owenziwa ezinye izinhlaka eziphenya indaba yezivikelo kwiCorona. Uthe zikhona ezinye izinhlaka eziphenyayo okubalwa iSpecial Investigating Unit (SIU) ngodaba oluthinta inkohlakalo yokuthengwa okokuzivikela kwiCorona. “Sizofuna imininingwane ethinta intengo yethenda, eyanikwa yena, neminye imininingwane. Kuzophenywa noma ngubani noma kuthiwa unasiphi isikhundla kuhulumeni,” kusho uLamola. Khonamanjalo iPhini likaMengameli wezwe uMnuz David Mabuza, lithe kubalukekile ukuthi okokuvikela iCorona kwenziwe kuleli ukuze kuphuculwe umnotho wezwe. UMabuza obephendula umbuzo obhaliwe eMkhandlwini weziFundazwe, uthe uhulumeni uyalwa nezinto eziningi okubalwa nokubulawa kwabalimi. “Njengoba kuyinyanga yabesifazane ziyaqhubeka izehlakalo zodlame olubhekiswe kubona nezingane. Ayasikhathaza amacala afuze lawa.” Ukhale ngemibhikisho yomphakathini athe eminye yayo idalwa wukungakhokhelwa kukagesi. Uthe ithimba elibhekele i-Eskom libheka indaba yabo bonke omasipala abanenkinga nezinkontileka ezithinta ugesi.