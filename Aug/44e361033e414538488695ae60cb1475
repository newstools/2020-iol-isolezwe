USIHLALO kazwelonke we-IFP, uMnuz Blessed Gwala, ukhuze ubudlova bamadoda asephenduke ingozi emphakathini kunokuba abe ngabavikeli kwabesifazane. UGwala ukhulume kanje ngesikhathi ubuholi beqembu buvakashele umndeni wakwaGazu, eSamungu, eShowe, lapho kubulawe ngesihluku indodakazi yakhona uNksz Snenhlanhla Zulu (30), ngesonto eledlule. Isidumbu sikaNksz Zulu satholakala silahlwe emhosheni wasendaweni yaseMqeza, sinamanxeba nemihuzuko ngo-Agasti 12. Kulesi sigameko kusolwa obeyisoka likaNksz Zulu ngenxa yokuthi nguye owamlanda kubo ngo-Agasti 11.  Amaphoyisa aseSundumbili ambopha umsolwa kodwa wabuye weqa njengoba esagcwele izinkalo. UGwala uthe idimoni elihlasele amadoda yileli elihlasele ezikoleni ezikhathini zaphambilini. “Ingalo yomthetho kuzomele bungehli kuyona ubuthongo, umbulali esagcwele izinkalo,” kusho uGwala, obehambisana nobuholi beNkatha ngaphansi koMkhandlu, iKing Cetshwayo. Bafike kwaGazu beqiqinge indathane yokudla, izingubo zokulala nezokugqoka babuye bakhipha umnikelo ngenhloso yokwenza umndeni ukwazi ukufihla ngesizotha. Lo mndeni wamalungu angu-17, okungasebenzi muntu kuwo, uphila ngemali yesibonelelo sikaNkk Fikile Gazu (75), onguninakhulu kamufi. UNkk Gazu ohamba ngesihlalo esinamasondo ngenxaww yokukhubazeka, ubabaze isihe sabeNkatha ngoba bebekhungathekile ukuthi bazofihla ngani. Phakathi kwabaholi abebezobhonga emswaneni kubalwa owezokuXhumana esigungwini sikazwelonke seWomen’s Brigade uNkk Nonhlanhla Nzuza, iPhini likaNobhala weYouth Brigade uNksz Philisiwe Xulu, uSihlalo weWomens Brigade KwaZulu-Natal uNkk Thokozile Gumede nobuholi beKing Cetshwayo District okubalwa uSihlalo uMnu SO Sibiya, Nobhala uMnuz Tobias Sibiya, uSihlalo weqembu eKing Cetshwayo noSihlalo wesiyingi uMlalazi uMnu Stan Larkan. Umufi ufihlwe emathuneni akubo asesigodini sasoYaya, eSamungu, ngoMgqibelo.