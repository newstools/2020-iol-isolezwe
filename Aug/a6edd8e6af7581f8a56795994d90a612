KUQUBUKE indida ngombhalo osabalele kuWhatsapp othinta uNobhala we-ANCYL KwaZulu-Natal, ophinde abe yilungu lesigungu esilawula uMasipala weTheku, uMnuz Thanduxolo Sabelo. Kuthiwa kunabamfuna ekhishiwe ohlwini lwabagaqele isikhundla se-ANC eThekwini. Ingqungquthela yokukhetha ubuholi be-ANC eThekwini, bekufanele ihlale kulo nyaka kodwa kwaphazamisa ukubheduka kwegciwane iCorona. Kumanje ubuholi buhlakaziwe, kwabekwa uhlaka lwesikhashana okulindeleke ukuthi lulungiselele ingqungquthela yesifunda. Kuthiwa amagatsha kaKhongolose eThekwini awamile ekutheni axoxe ngamagama abaholi ababafuna ezikhundleni. USabelo ophethe uphiko lweziNdlu nokuHlaliswa kwaBantu eThekwini, usohlangothini lweRenewal, Rebuild and Unity (RRU) kodwa igama lakhe alikho ohlwini oluthunyelwe kuWhatsapp. USabelo uphakanyiswe kwesePhini likaNobhala kodwa manje igama lakhe alisekho ngisho kulawo abazoba amalungu engeziwe kulolu luhlu lweWhatsapp olusabalele. Uke waqhuba umkhankaso wokuba wumengameli we-ANCYL wabuye wawuhoxisa emuva kwalokho wathushuka kuMasipala weTheku wafungiswa waba yikhansela ngesikhathi kushintshwa imeya nesigungu sayo. Isolezwe ngeSonto lizamile ukuthola uSabelo ukuba aphawule ngalolu daba kodwa ucingo akangalubamba nemiyalezo engayiphenduli. UMnuz Thabani Nyawose ophakanyiselwe kwesikasihlalo kwiRRU, ebuzwa ngodaba uthe akulona iqiniso okushiwo ngoSabelo. Umbhalo kaWhatsapp uthi labo abangamfuni uSabelo bakhala ngokuthi akathembekile futhi baningi abaholi aseke wabajikela ekade ehambisana nabo. Umbhalo uthi angase adayise uhlangothi ahamba nalo kwabanye abangahambisani nalo, njengoba bemchaza njengomuntu ozifelayo ngezikhundla. Kubalwa amagama abaholi abaqavile be-ANC okuthiwa uSabelo uqale ngokusebenzisana nabo kodwa wagcina ngokubalaxaza. Umbhalo ubuye umsole ngokufeza izinhloso zakhe ngaso sonke isikhathi. Umthombo weSolezwe ngeSonto ozazi kahle izindaba zepolitiki yeTheku, unike leli phephandaba uhlu oluhlelwe kabusha lweRRU. Uhlu luthi uMnuz Thabani Nyawose uphakanyiselwe kwesikasihlalo esekelwe wuMnuz Boy Shozi, unobhala wuMnuz Mthunzi Dlamini bese iphini lakhe kube wuMnuz Ntokozo Sibiya nokuyisikhundla ebekuthiwa sibekelwe uSabelo, uMgcinimafa kube wuNksz Cheril Sisoka. Uhlu luveza uhide lwamagama angu-22 okungamalungu okwengeza kanti eqhulwini kuwona kufoloswe ngoMnuz Thinta Cibane onguNobhala we-ANCYL eThekwini. Uhlangothi lwe-RRU akulona lodwa oluzobe lugaqele izikhundla uma kuhlala ingqungquthela. Kukhona uhlangothi lwe-Unity olufuna uNkk Zandile Gumede abe wusihlalo bese unobhala kuba wuMnuz Musa Nciki asekelwe wuMnuz Thembo Ntuli. Kanti kuphinde kube neThird Way kaKhansela Nada Ngcobo noMthokozisi Nojiyeza