UCWANINGO olwenziwe yiPietermaritzburg Economic Justice & Dignity Group (PMBEJD), luveza ukuthi kunyuka nyanga zonke ukudla. Le nhlangano iveze ukuthi selokhu kuqale uthaqa, intengo yokudla ayikaze yehle kodwa umehluko wukuthi phakathi kukaMashi no-Ephreli ukudla bekunyuke kakhulu nokuthi ngoJuni kwabonaka kunyuka ngemali encane. Esitatimendeni esithunyelwe kwabezindaba iPMBEJD iveze ukuthi phakathi kukaMashi no-Ephreli ukudla kunyuke ngo-5.8% noma uR187.08, kwathi ngo-Ephreli kuya kuMeyi kwanyuka ngo-1.8% noma uR62.84. NgoMeyi kuya kuJuni kunyuke ngo-0.4% noma uR15.31, ngoJuni kuya kuJulayi kunyuke ngo-2.1% (R73.09) kanti manje kunyuke ngo-1.7% (R57.85). UMnuz Mervyn Abrahams obhekele ukusebenza kwePMBEJD, uthe lokhu kusho ukuthi igilosa yenyanga inyuke ngo-7.8% selokhu kuqale uthaqa okuwuR249.99. Ukhale ngokuthi ukudla okunyuka kakhulu yilokho okudliwa yiningi labantu, abale kukho isaka lempuphu, irayisi, ubhontshisi, uflawa, ushukela namafutha. Uveze ukuthi ngo-Agasti wonyaka odlule, u-35kg wempuphu wawubiza uR212.66. kodwa manje uwuR263.86, u-10kg werayisi wawubiza uR81.39 manje usuwuR111.59, u-10kg kaflawa wawubiza uR69.99 manje uwuR87.19. U-10kg kashukela wawubiza R137.59, usukuR150.79 kuthi u-5litre wamafutha ubize uR102.99 ekubeni ngo-Agasti odlule wawubiza uR83.99. Uthe abantu bayaqhubeka nokuthenga impuphu noma ushukela abawaziyo kwazise uma bethenga okuhlukile okubonakala kushibhile kuvele kunganambitheki. “Abesifazane abenza igilosa baveze ukuthi impuphu eshibhile ayisheshi ukuvuthwa futhi ayimnandi. Ushukela oshibhile kuthiwa uyaphuza ukuzwakala etiyeni, irayisi elishibhile lona alibukeki kahle uma selivuthiwe kanti uflawa oshibhile kuthiwa awukhukhumali ngendlela efanele,” kuchaza * -Abrahams. Ubonge uhulumeni ngokunyusa izibonelelo ngesikhathi sikathaqa. “Kuzoba nzima uma izibonelelo sezingasenawo uchatha obufakwe ukubhekelela iCovid-19 ngoba abaningi abakwazi ukumelana nezindleko zokudla,” kusho u-Abrahams. Uthe bayafisa nokuthi iNational Minimum Wage inyuswe. Uveze ukuthi abesifazane abahlala eMgungundlovu baveze ukuthi uma beyothenga baqala ngokukhokhela impahla ebalulekile ngoba ukudla kuyabiza. “Omunye okukhulunywe naye uthe uma ephethe uR1 200 kufanele enze izibalo ngokushesha ukuqinisekisa ukuthi le mali ithenga impuphu, irayisi, amafutha, uflawa, ubhontshisi nesaka likashukela. Usuke esazothenga amaveji nezinye izishebo. Abesifazane bathi abasakuthokozeli ukuyokwenza igilosa ngoba baba nengcindezi,” kusho u-Abrahams.