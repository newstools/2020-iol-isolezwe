AVUKE indlobane izolo amalungu omphakathi KwaMakhutha, eThekwini, avala thaqa imigwaqo ngamathayi avuthayo, imfucuza kadoti nezihlahla enengwa wukuthi izoklaywa phakathi iwadi yawo. Le ndawo ingaphansi kuka-ward 94 kuMasipala weTheku, ingxenye yayo izofakwa ngaphansi kwa-ward 64 kodwa bashaya phansi ngonyawo bathi abayi lapho. Athwale kanzima amaphoyisa ebahlakaza ngesisi esikhalisa unyembezi nangezinhlamvu zenjoloba, kwakhona abalimalayo. Bathi abayisebenzi eyokuhlukaniswa komphakathi ngoba kuzoholela ekugqozeni kwentuthuko. Basabisa ngenyakanyaka yemibhikisho enodlame uma uhulumeni nabebhodi eliklama imingcele beqhubeka nokuhlukanisa i-ward yabo. Ilungu lomphakathi, uMnuz Sfiso Zama, lithe umphakathi unqume ukubuyela emgwaqweni ngoba kwenzeka into efanayo ngo-2015. “Sayiphikisa le nto ekuqaleni namanje sibuyela emgwaqweni. Sinike uMasipala incwadi enohlu lwezikhalo sawunqumela izinsuku ezinhlanu ukuba uphendule, kungenjalo sizobuyela emgwaqweni," kusho uZama. Elinye ilungu lomphakathi elicele ukungadalulwa, lithe kwamanje intuthuko igqozile emphakathini futhi kuqashwa ngokwenzelela emisebenzini yomphakathi. “Sidutshulwe amaphoyisa uma singena emgwaqweni sizwakalisa ilaka lethu ngoba asizwakali uma sikhuluma ngomoya wokuxoxisana. Uma behlukanisa i-ward kuzokwenza sigibele kaningi siya ehhovisi lekhansela siyofuna izincwadi nolunye usizo,” kusho ilungu lomphakathi. Izolo bekuvalwe izintuba eziphuma nezingene kuleli lokishi. Amaphoyisa kaMasipala weTheku naweSAPS abesiqaphe ngelokhozi isimo. Ikhansela le-ward, uNkk Nomvula Hlomuka, lithe babhalele incwadi ubuholi boMkhandlu nebhodi elibhekele ukuklama imingcele bephikisa ukukhishelwa ngaphandle kwezinye izingxenye ze-ward. Uthe kabahambisani nokuklanywa kwe-ward yabo ngoba kuzophazamisa ukuhlinzekwa komphakathi ngezidingongqangi. “Yenzekile into efanayo eminyakeni emihlanu edlule kwaze kwafika owayewuNdunankulu (Mnuz Willies) uMchunu nowayeyimeya (Mnuz James) uNxumalo bezoyilungisa. Kuyiqiniso ukuthi abantu abafuni ukukhishwa kule ward futhi siyayiqonda inhlalo yabo,” kusho uNkk Hlomuka. Okhulumela uMasipala, uMnuz Msawakhe Mayisela, uthe ukuklanywa kwemingcele wumsebenzei owenganyelwe yibhodi eliklama imingcele. Okhulumela ibhodi eliklama imingcele kuzwelonke, uNksz Barileng Dichabe, uthe lisavuliwe iwindi lokuphikisana neziphakamiso zokuklanywa kwemingcele kabusha. Uthe eKZN lizovalwa ngo-Agasti 19.