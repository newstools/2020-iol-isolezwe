ABUBUHLE ubudlelwane phakathi kweMeya kaMasipala wesiFunda uMkhanyakude, uMnuz Solomon Mkhombo neMenenja kaMasipala uMnuz Mxolisi Nkosi okuvela ukuthi babanga umbiko wenkohlakalo okuthiwa imeya iyawuvimba ngoba uyibeka kabi. Umthombo othembekile kulo masipala uthi mine imibiko yenkohlakalo eyenziwe futhi phakathi kwayo ukhona othinta imeya ngqo. Kuthiwa umbiko ukhuluma nangemali enguR13 million okungaqondakali ukuthi isebenze kanjani. Umthombo uthi inkohlakalo idla lubi kumasipala. Imibiko yenziwe yizinkampani ezehlukene ezithole ukuthi kuningi okungahambi kahle. Kuthiwa yonke le mibiko iveza isithombe esingesihle ngenkohlakalo yomkhandlu. Umthombo uthi iMenenja kaMasipala uNkosi ithi umbiko awubekwe phambi komkhandlu bese kulandelwa iziphakamiso zawo. IMeya uMkhombo kuthiwa yona ithi imibiko ayime kancane ngoba kukhona engakutholi kahle kuyona. Ethintwa uMkhombo uvumile ukuthi ikhona imibiko ethinta izindaba zikamasipala kodwa wathi akulona iqiniso ukuthi uyayivimba ngoba imthinta. “Akukho ukungezwani phakathi kwami nemenenja kodwa nami ngiyafuna imibiko ibekwe phambi komkhandlu. Okwamanje ngeke ngiphawule ngayo imibiko ngoba ayikabekwa emkhandlwini,’’ kuchaza uMkhombo. Uthe yena akanawo amandla okubeka udaba ezithebeni kodwa kuyoba kuSomlomo ukuthi uyalufaka udaba. UNkosi uvumile ukuthi ubudlelwane bakhe nemeya abubuhle kubangwa umbiko wenkohlakalo. “Inkinga wukuthi imeya kayifuni imibiko ikhishwe, yaqala yakhala ngokuthi ayinikwanga ithuba lokuphendula. Uma seyinikiwe ithuba kayisaphenduli isikhuluma indaba yabameli bayo. Akukuhle ukusebenzisana phakathi kwethu sibanga yona imibiko leyo. Imibiko yenziwa ngingakafiki mina futhi angikwazi-ke ukuyiphazamisa manje ngoba isiphothuliwe,’’ kusho uNkosi. Umthombo uthe kugcina kuba nzima ukusebenza ngaphakathi kumasipala ngoba impi yemeya nemenenja isidale isimo saba muncu. Uthe kugcina kwehlukana izinhlangothi ngaphakathi kukhona abemeya nabemenenja.