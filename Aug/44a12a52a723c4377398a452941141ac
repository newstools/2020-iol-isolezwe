UHULUMENI ngeke akwazi ukunqoba izifo eyedwa, kudingeka ukubambisana phakathi kwakhe nezinkampani ezizimele. UNkk Nomagugu Simelane-Zulu uNgqongqoshe wezeMpilo KwaZulu-Natal, usho kanje, wathi nasemazweni aphesheya isifo esifana nomkhuhlane iSpanish flu, sanqotshwa emva kokusebenzisana phakathi kukahulumeni nezinkampani ezizimele. UNkk Simelane Zulu ubekhuluma kanje ngesikhathi ebonga umnikelo okhishwe yinkampani yezimoto iToyota wokusiza ezinhlelweni zeCorona, izolo. Le nkampani inikele ngezinsiza zeCovid-19 zikaR15 million ukuze uhulumeni waKwaZulu-Natal ukwazi ukubhekana nesifo. Kulo mnikelo kukhona izinzisa zokuhlolela igciwane nokuzokwengeza isibalo sabahlolwayo ngo-5000, ngosuku, kuthuthukise ikhemisi lesibhedlela iClairwood esingesinye sezibhedlela esilalisa abanegciwane eThekwini nezimoto ezingama-4x4 eziwu-10. Bathi lezi zimoto zizosiza abasebenzi bezempilo bakwazi ukufinyelela ezindaweni zasemakhaya uma beyofuna abantu abasuke behlonzwe ukuthi bake basondelana nalabo abaneCorona. UMnuz Andrew Kirby, oyisikhulu esiphezulu kule nkampani uthe: “Isifundazwe saKwaZulu-Natal sinezindawo zasemakhaya okungelula ukufinyelela kuzo ngezimoto ezijwayelekile, yingakho sinikele ngezimoto ezizokwazi ukusiza abasebenzi bezempilo ukuze bafinyelele kulezi zindawo. Ukulungiswa kwekhemesi eliseClairwood, sikwenze ngoba sibona ukuthi isibhedlela sesinemibhede eyengeziwe njengoba siqokelwe ukuthi sibhekane neziguli ezinaleli gciwane. Izinsiza zokuzivikela ezingamaplastiki angu-50 000 zizohanjiswa ezikoleni ezithile khona eThekwini ezinye zinikwe abasebenzi bezempilo ezibhedlela zakuleli dolobha,” kusho uKirby. UNdunakulu waKwaZulu-Natal uMnuz Sihle Zikalala, uthe le nkampani ayiqali ukusiza uhulumeni, ike yasiza uhulumeni ezinhlelweni zeSukuma Sakhe, zokulwa negciwane lengculazi. “Ukusilekelela kwabo kuzokwenza ukuthi imali ebekumele yenze lezi zinhlelo, isetshenziselwe ezinye izinhlelo. Uma sikwazi ukuhlola nokubheka abake bahlangana nabanaleli gciwane kuzosiza, ekutheni sisebenze ngokushesha,” kuchaza uZikalala. Uthe kumanje bangu-11 million abantu abahlonzwe wuMnyango wezeMpilo kulesi sifundazwe selokhu kubheduke iCovid-19, kubo bangaphezulu kuka-233 000 asebehlolelwe igciwane. “Sibonga kakhulu ukuthi le nkampani ifake isandla ezinhlelweni zethu yize nayo ishayekile ngalesi sikhathi. Sibonga ukuthi abasebenzi benkampani abazange behliselwe imiholo noma badilizwe yize kuke kwanezinyanga ezimbili kungasetshenzwa,” kubonga uNdunankulu. Imeya yeTheku uMnuz Mxolisi Kaunda, ithe kuningi osekwenziwe yinkampani isiza umkhandlu.