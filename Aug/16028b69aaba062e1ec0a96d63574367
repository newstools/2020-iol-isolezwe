USIZI luzwa olunye emndenini wakwaNgcamu, KwaDabeka D, eThekwini. Wonke umuntu ukhubazekile kulo mndeni futhi baphila ngemali yempesheni yendodakazi yakhona ekhubazeke kwesingezansi. Ubaba wekhaya uMnuz Jabulani Ngcamu (51), waphoqeleka ukuba ashiye phansi umsebenzi ngo-2018 emva kokuhlaselwa isifo somdlavuza onyaweni, esadala ukuthi luvuvukale.Indodana yakhona, uSwelihle Ngcamu (23) yaphoqeleka ukuba ilaxaze isikole esenza uGrade 10 ngenxa yokuvaleka kwamaphaphu. Nakuba usaphila, uphefumula ngomshini. Indodakazi yona, uSenabelo (15) selokhu yazalwa ikhubazeke kwesingezansi. UNgcamu uthe nakuba bayaphila basizwa yimali yempesheni kaSenabelo, enguR2100. “Nakuyo njalo ngenyanga sihlephula uR800 wokumthengela amanabukeni futhi sikhokhele nemoto emthwalayo uma kudingeka aphuthunyiswe kudokotela. “Angisenawo amandla okumthwala njengoba nami ngikhubazekile. Selokhu azalwa akakaze alubhade esikoleni ngoba izikole azimthathi. Kuyaphoqeleka ukuba agaqe ngamadolo uma efuna ukuphumela ngaphandle ngenxa yokuthi akanayo i-wheelchair,” kuchaza uNgcamu. Uthe unkosikazi wakhe washona ngenxa yokugula esanda kubeletha uSenabelo. “Mina ngahlaselwa yisifo somdlavuza ngisasebenza ngo-2004. Ngadla imishamguzo yakhona kwaze kwaba u-2006. “Ngabe sengizama ukusebenza kwacaca ukuthi unyawo alusavumi ngihambe ngoba luyangisinda. Ngithwele kanzima ngempela lapha ekhaya,” kulandisa uNgcamu. Unxuse noma wubani ongaphonsa itshe esivivaneni ukuba abalekelele ngesihlalo esinamasondo, ukuze indodakazi yakhe ingalokhu igaqa ngamadolo, nawo aseqala ukuphucuka.