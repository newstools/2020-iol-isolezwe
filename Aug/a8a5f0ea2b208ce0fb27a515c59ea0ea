USECHITHE abantu abambalwa abebezama ukumqasha uMnuz Themba Godi, ongumholi we-African People’s Convention (APC) owayengusihlalo weStanding Commitee On Public Accounts (Scopa) ePhalamende. UGodi ongabuyelanga ePhalamende ngonyaka odlule uhleli kwakhe eMpumalanga futhi uthi akalambile ngeke ajahe ukuthatha imisebenzi angayithandi. Sekuphela unyaka ehleli ekhaya njengoba kwavotwa ngoMeyi wonyaka odlule. UGodi usebe kwezepolitiki iminyaka ecela kwengu-20 . Ngonyaka odlule amavoti ayetholwe yiqembu lakhe aba mancane kakhulu wangakwazi ukubuyela ePhalamende. Isikhundla sikasihlalo weScopa sanikwa uMnuz Mkhuleko Hlengwa we-IFP. “Okwamanje angisebenzi ngihleli ekhaya selokhu ngaphuma ePhalamende kodwa angihlupheki ngiyaphila nje. Angiyena vele umuntu othanda impilo ephezulu ngizihlalela emakhaya nezingane zami zifunda ezikoleni zabantu nje. Ngike ngacelwa abeScopa eGauteng ukuba ngizosebenza nganqaba. Ukhona nomunye oke wangitshela ukuthi bavule izandla uma ngidinga umsebenzi ngamchitha,’’ kusho uGodi. Uthe umsebenzi uma uqhamuka ngeke awenqabe kodwa unombandela wokuthi uma uzophazamisa umsebenzi weqembu lakhe ngeke awuthathe. Uthi uzimisele ngokuvuselela iqembu lakhe lingenele ukhetho lohulumeni basekhaya ngonyaka ozayo. “Ukuphuma ePhalamende kube wukuwa kwendlu kwavuka enye ngoba manje ngithole ithuba lokubhekana kahle nomsebenzi weqembu. I-Scopa yikomiti elikhulu ePhalamende elalingenza ngihlale ngimatasa. Ngagcina sengingakwazi ukwenza umsebenzi weqembu salahlekelwa amavoti.’’ Uthe kulokhu bazibekele umgomo wokuthi bangenele ukhetho lohulumeni basekhaya ezifundazweni zonke ngoba usakholwa wukuthi umyalezo wabo uyezwakala kubantu. Uveze nokuthi unezigcawu ezinkundleni zokuxhumana ngaphansi kwekhasi leqembu i-APC Live lapho akhuluma khona nabantu ngezihloko ezehlukene.