I-NFP ithi isithole ulwazi olusha olungase lubophise abantu  abathize maqondana nehlazo eyangena kulona ngo-2016, yehluleka wukungenela ukhetho loHulumeni baseKhaya. I-NFP yaba yinhlekisa ngesikhathi kuvela ukuthi ngeke ibe yingxenye yokhetho loHulumeni baseKhaya ngenxa yokuthi yehluleka ukukhokha imali kwa-IEC. Yagcina ingenela ukhetho ngaphansi kukaMasipala eNquthu kuphela. Ngesikhathi kwenzeka lokhu izintambo zokuba wumgcinamafa -jikelele weqembu zaziphethwe wuMnuz Xolani Ndlovu okuthiwa wabika ukuthi ukhohliwe wukukhokha ngenxa yokuba matasa. UNobhala-Jikelele weqembu uMnuz Canaan Mdletshe uchaze kabanzi ngezizathu ezenze baqala uphenyo ngehlazo lwango-2016. UMdletshe uthe indaba yokuthi iqembu lakhohlwa wukukhokha kuyinganekwane abakwemukeli bafuna iqiniso langempela ngokwaholela ekutheni iqembu lingene ehlazweni. Uthe iqembu namanje lisazama ukwelapha inkambabeyibuza yengozi elagqemeka yona ngo-2016. Uthe ukwehluleka ukungenela ukhetho kwadala ukuthi balahlekelwe wukwethenjwa ngabantu. “Sahlambalazeka kakhulu ngendaba yango-2016 futhi namanje nakuba sekwedlula iminyaka emine kodwa kusebuhlungu okwasehlela. “Sisazama ukuthoba amanxeba ngoba le nto yasilahlekisela wukwethenjwa kumalungu ethu nabantu nje jikelele. “Lukhona ulwazi esilutholile futhi abantu bazoboshwa maqondana nalolu daba,’’ kufunga uMdletshe. Uthe kuvela ukuthi kukhona ngisho abantu abangaphandle kweNFP ababa nesandla ekutheni iqembu lingene ehlazweni lokungangeneli ukhetho. UMdletshe uthe kukhona ezinye izingxenye zobufakazi ezavezwa wuNdlovu owaphatha imali yeqembu. Uthi ubufakazi bakhe wabethula evele phambi kweKhomishini kaMoerane eyayiphenya ngokubulawa kosopolitiki. UMdletshe uveze nokuthi bazobhalela iHhovisi likaNdunankulu uMnuz Sihle Zikalala bezwe ngeziphakamiso zeKhomishini kaMoerane ukuthi zizosebenza nini. Uthe uphenyo olumaqondana nokubhubhudlwa kwemali yeqembu nalo luyaqhubeka futhi bafuna kube khona ababoshwayo. -NFP ivule icala ngokunyamalala kwemali yayo eyizigidi futhi inuka abaholi bayo ababili abaqavile. Izinkinga zeNFP azipheleli lapho njengoba kulindeleke ukuthi kungene udaba lwayo lombango wobuholi eNkantolo eNkulu eMgungundlovu  ngasekupheleni kwenyanga esikuyo.