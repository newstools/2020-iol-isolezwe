LUYAKHULA uhlu lwezikhulu ze-ANC KwaZulu-Natal ezisezikhundleni zikahulumeni ezizophendula phambi kwekomiti eliphenya ilungu lesiShayamthetho, uMnuz Jomo Sibiya, ngezinsolo zokuhlukumeza owesifazane othi wayeyintombi yakhe ngokumphoqa ukuthi ahushule isisu. IMeya yaseNewcastle uDkt Ntuthuko Mahlaba noMnuz Sipho Hlomuka onguNgqongqoshe wezokuBusa ngokuBambisana neziNdaba zoMdabu KwaZulu-Natal bazovela ekomitini. I-ANC KwaZulu-Natal isungule ikomiti lophenyo emuva kokuba owesifazane uNksz Snokwanda Ndlovu esole uSibiya athi babethandana naye ngokumkhulelisa bese emnxenxa ukuba ahushule isisu. UNobahala we-ANC KwaZulu-Natal uMnuz Mdumiseni Ntuli ukuqinisekisile ukuthi uHlomuka noMahlaba bazobizwa bazophendula ngoba amagama abo ayathinteka encwadini yesikhalo. Ikomiti liholwa yinkunzi eluvava kwezobuholi uMnuz Willies Mchunu kanti kukhona noSomlomo kaMasipala weTheku, uNkk Weziwe Thusi, naye ongumholi omdala eqenjini. Kuleli komiti kuvela negama likaMnuz Don Gumede ongomunye wabazobe bephenya. Okhulumela uMasipala waseNewcastle uMnuz Mlungisi Khumalo uthumele impendulo kaMahlaba lapho abegcizelela khona ukuthi uyaluhlonipha uhlelo olusungulwe yi-ANC. “Ngiyilungu le-ANC eliqotho futhi ngiyisithunywa somphakathi. Uhlelo olusungulwe yi-ANC ngiyalwethemba kakhulu. “Ngiyisishabasheki esizibophezele ukulwa nodlame lwangokobulili ngaphandle kokwenzelela. Ngizimisele ukubamba iqhaza kunoma yiluphi uhlelo engidingeka kulona. Ngeshwa angikwazi ukungena ngigxile ngemidanti esencwadini ngoba akwaziwa ukuthi ibhalwe ngubani, ngibona kukuhle sidedele uphenyo luqhubeke,’’ kusho umyalezo okuthiwa uvela kuMahlaba. Imibuzo ethunyelwe kokhulumela uHlomuka ayiphendulwanga.