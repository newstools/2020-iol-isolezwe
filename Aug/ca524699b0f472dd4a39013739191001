UYengeni owake walahlwa yicala lenkohlakalo, kuthiwa wenze isiphakamiso emhlanganweni wisigungu sokusebenza nsuku zonke. Kuthiwa uYengeni uthe uma uRamaphosa ezimisele ngokulwa nenkohlakalo kufanele abe yisibonelo yena qobo lwakhe. Umbono kaYengeni ulandela owelungu lesigungu esiphezulu kwi-ANC e-Eastern Cape, uMnuz Andile Lungisa, oke waveza ukuthi uRamaphosa kufanele ashenxe ngenxa yezinsolo ezimlandelayo zemali eyasebenza engqungqutheleni. Lokhu kwenzeka nje kunencwadi esematheni kulezi zinsuku kaRamaphosa, ayibhalele amalungu e-ANC ngodaba lwenkohlakalo bese kuba nenye okuthiwa ibhalwe wuMnuz Jacob Zuma eyibhekise kuRamaphosa. Kuthiwa ekaZuma ikhala ngokuthi uRamaphosa ugeje umgodi ngokuthi abhekise incwadi kuwo wonke amalungu e-ANC ethi akhohlakele, akubeni kungabantu abambalwa abatamuza imali kahulumeni ngesikhathi inqwaba yabantu ihlupheka. Ubhekwe ngabomvu umhlangano wesigungu esiphezulu e-ANC futhi udaba oluphambili yilo olwenkohlakalo. Indaba yenkohlakalo igqame kakhulu ngesikhathi segciwane iCorona, ngemva kokuba kuvele ukuthi kunabathile abebexephula umkhome.