ABANTU abasha nezingane kuthiwa yibo abasabalalisa iCorona, iningi labo abasuke bengazazi nokuthi banalo leli gciwane. Inhlangano yezeMpilo emhlabeni iWorld Health Organisation (WHO) ithi emazweni ase-Asia leli gciwane libhebhethekiswe ngabantu abasha abaneminyaka ewu-20 kuya ku-40 abebengenalo ulwazi lokuthi banalo ngoba bebengenazo izimpawu abanye bebenezimpawu ezingatheni. Umqondisi wale nhlangano, uDkt Tedros Ghebreyesus, uthe bakhathazekile ngalokhu ngoba abantu abasha abaningi basuleleka ngaleli gciwane emhlabeni wonke kodwa iningi labo lisuke lingazi ngoba kaliguli. UDkt Takashi Kasai, umqondisi wale nhlangano eWestern Pacific, ngoLwesibili uthe ingozi ngalokhu wukuthi abantu abasha leli gciwane balidlulisela kwabadala abavele bephila ngokunakekelwa ngenxa yamahlalakhona, lisabalale lize lifinyelele ezabelweni nasezindaweni ezicinene. Uthe ucwaningo olwenziwe ngaleli gciwane emazweni ase-Asia, kusukela ngoFebhuwari, luveza ukuthi siyakhula isibalo sabantu abasha nezingane abangenwa yileli gciwane. Uthe nakuba ingekho incazelo eqondile mayelana nokuthi lokhu kudalwa yini kodwa kuyavela ukuthi abantu abasha kabayihloniphi imigomo yokuthi akumele babe wuvanzi nokuthi akumele bahlangane babe baningi endaweni eyodwa. UGhebreyesus uthe into engasiza umphakathi manje wukuthi kutholakale umgomo.