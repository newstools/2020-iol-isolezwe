Ingqugquthela ebingoMgqibelo ibikhetha ubuholi besifundazwe e-Eastern Cape. UMnuz Nqaba Bhanga ubuyiselwe ngo-elethu esikhundleni sokuhola iDA e-Eastern Cape, uMnuz Andrew Whitfield naye bambuyisela kwesikaSihlalo weqembu. UNksz Chantel King noMnuz Bobby Stevenson baqokwa njengamaPhini abaholi besifundazwe. UMnuz Yusuf Cassim, Nkk Vicky Knoetze noMnuz Wonga Potwana bangamaPhini kaSihlalo weDA e-Eastern Cape. UNkk Desiree van der Walt oyilungu leDA ePhalamende, obebhekelele ukhetho lwase-Eastern Cape, uthe konke kuhambe kahle, amalungu avote ngaphandle kobuhixihixi, kanjalo namavoti abalwe kahle. Ngo-Okthoba 31 iDA izokhetha umholi kazwelonke kwingqungquthela nayo ezobe ibanjwe ngezobuchwepheshe ezophela ngoNovemba 1. Umholi weDA bekufanele akhethwe ngoMeyi kodwa ukubheduka kweCovid-19 kwaziphazamisa lezi zinhlelo. Abagaqele isikhundla sokuhola iDA nguNksz Mbali Ntuli oyilungu leDA esiShayamthetho saKwaZulu-Natal, uMnuz John Steenhuisen osabambile kulesi sikhundla noMnuz John Moodley oyilungu leDA esiShayamthetho saseGauteng. I-DA yasala ingenaye umholi emuva kokushiya kukaMnuz Mmusi Maimane osesungule inhlangano ebizwa ngeMovement for One SA.