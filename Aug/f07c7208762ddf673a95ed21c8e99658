UNgqongqoshe wezeMfundo KwaZulu-Natal uMnuz Kwazi Mshengu, uthe uzwile ukuthi kukhona abathi ukuvulwa kwezikole kuzobeka abafundi engcupheni yokubulawa yigciwane. “Akulona iqiniso lokho ngoba selokhu kuvulwe izikole akekho umfundi obulawe ukuhaqwa yigciwane yize bekhona eselike labangena. Kwabona labo bafundi babengalitholanga esikoleni. Sidlulisa amazwi enduduzo emindenini yothisha abashone ngemuva kokuhaqwa yigciwane,” kusho yena. UMshengu usho lokhu ngesikhathi evakashele esikoleni iZwelibanzi High, eMlaza, ngoMsombuluko njengoba kade kuvula amanye amabanga. Uthe izikole zaKwaZulu-Natal bezikulungiselele ukwamukela abanye abafundi. Kulesi sikole uthe bonke abafundi banikezwe izinsiza zokuzivikela kwiCovid-19. Inkinga ayibonile ukuthi isikhala asikho ngaphakathi esikoleni ngakho abafundi kuzodingeka ukuthi bafunde ngendlela engafani nakwenzinye izikole. “Abafundi baningi, amakilasi awaneli uma abafundi behlukaniswa ngenxa yokuthi kumele baqhelelane. Ayikho indawo yokubeka amakilasi angomahamba nendlwana. Akukho okungenziwa ngaphandle kokuthi abafundi bashintshane emakilasini akhona. Umatric kumele uhlale ukhona esikoleni. Kusho ukuthi amanye amakilasi kumele ashintshane ngezinsuku zokuza ezikoleni okungagcina kuholele ekutheni kube nekilasi eliya kanye esikoleni ngesonto,” kusho yena. Uqhube wathi iningi labazali KwaZulu-Natal likhethe ukuzibuyisela ezikoleni izingane kunokuthi zizifundele emakhaya. “Kuyasijabulisa ukuthi abazali bakhethe ukuthi abafundi babuyele ezikoleni. Ngakolunye uhlangothi siyazi ukuthi ukufundela ekhaya kudinga ukuthi umzali abambe iqhaza elikhulu ekufundeni kwengane yakhe. Akubona bonke abazali abangakwazi ukwenza lokho ngoba indlela okufundwa ngayo manje ihlukile kunendlela okwakufundwa ngayo phambilini kanti thina sifuna ukuthi bonke abafundi bathole ithuba elilinganayo,” kusho yena. Uthe umnyango usukhiphe izikhala zothisha abangu-20 00 abazosiza uma kwenzeka kuba nothisha abangakwazi ukuya esikoleni ngenxa yokuthi izifo abanazo zingababeka engcupheni yokuthi bayithole kalula iCorona.