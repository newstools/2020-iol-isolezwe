UNdunankulu waKwaZulu-Natal, uMnuz Sihle Zikalala, usho kanje ngesikhathi echazela amalungu esiShayamthetho ngokuthi zivulwe kanjani izikole, izolo . Uthe othisha ebebelindele ukuthi babe sezikoleni ngoMsombuluko bafikile bonke. “Abafundi bakaGrade R, 1 no-6 babuyele kahle ezikoleni, konke kuhambe ngendlela ebekuhlelwe ngayo. Izingqinamba ezibe khona kube ngezokuthi ezinye izikole azinawo amanzi namathoyilethi ahlanzekile, ifenisha namakilasi angomahamba nendlwane. Sithole umbiko wokuthi esikoleni eChief Lokothwayo eDassenhoek, othisha abangu-22 bakhona abazange balubhade esikoleni kodwa lolo daba luyalungiswa. Umhloli omkhulu wesekethe yezemfundo yakule ndawo bekulindeleke ukuthi ahlangane nalabo thisha namuhla (izolo),” kuchaza uZikalala. E-Pinetown kunesikole esingazange sivulwe ngenxa yokuthi kubikwe ukuthi kunohaqwe yileli gciwane. Besivaliwe ukuze sifuthwe kubulawe amagciwane. “Sisazama ukubheka indlela ezosisiza ukuze sisibuyise isikhathi esilahlekile kwisekhula ka-2020 kodwa ukuphepha kwabafundi nothisha kubaluleke kakhulu kithina,” kusho yena. Uqhube wathi banelisekile ngokuthi izinga lokusabalala kweCorona kulesi sifundazwe kubonakala kungasekho mandla kakhulu, okufakazelwa ukwehla kwezinombolo zabahaqwa yileli gciwane. Izibalo zakamuva zabahaqwe yileli gciwane zikhomba ukuthi bangu-109 332 abahaqwe yileli gciwane kulesi sifundazwe, abashonile bangu-1 949, asebeluleme bangu-85 055. Uthe kuyakhathaza ukuthi izifunda ezine kulesi sifundazwe yizo ezinezinombolo eziphezulu. Lezi zifunda uthe iKing Cetshwayo, Thekwini, Mgungundlovu namaJuba. Uthe basakuqaphile ukuvulwa kokuhambela kwezinye izifundazwe ukuthi kuzoba namuphi umthelela ekusabalaleni kwaleli gciwane njengoba kunobungozi bokuthi abantu bathelelane uma besebenzisa izithuthi zomphakathi.