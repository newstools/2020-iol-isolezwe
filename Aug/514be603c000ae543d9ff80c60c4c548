Simphiwe Ngubane UMNYANGO wezoLimo nokuThuthuthikiswa kwezindawo zaseMakhaya KwaZulu-Natal, uthi kuzosheshiswa ukuhlinzeka abantu ngezidingongqangi, emva kokuthenga amaveni angu-36 abiza uR14 million. UNgqongqoshe uNkk Bongiwe Sithole-Moloi unikele ngala maveni ekolishi lezolimo eCedara eHowick. Wengeza kwangu-11 anikezwe zonke izifunda zaseKZN ngonyaka owedlule. “Izimoto zethu ziyebiwa, ezinye sezindala kumele sizichithe. Kwenza ube nzima umsebenzi wabomnyango wokuthi bafinyelele ngokushesha emiphakathini bayisize ngezitshalo nokuhambisa izidingongqangi. Zonke izifunda ezingu-11 zithole izimoto ezintsha,” kusho uNkk Sithole-Moloi. Kwebiwa izimoto eziyisishiyagalombili zalo mnyango ngoFebhuwari emahhovisi aseNdwendwe. Amadoda ayisishiyagalombili ayehlome ngezibhamu, aphoqa onogada ababili babanike izikhiye zalapho kupakwe khona izimoto, bashaya bachitha nazo. Enye yazo yatholwa eMbutshane ePlessislaer, eMgungundlovu. Lo mnyango usezinhlelweni zokuzifaka endalini izimoto zawo ezifile nezindala kakhulu ezenza kube nzima ukusebenza. UNkk Sithole-Moloi uthe bazozifaka ama-tracker izimoto ezintsha abanikele ngazo. “Asiwafakeli ukuthi sigade abasebenzi bethu kodwa senzela ukuthi kube lula ukuzithola uma zidunwa. Kuyasikhubaza ukwebiwa kwezimoto zomnyango. Lokhu kusho ukuthi abasebenzi bethu okumele ngabe baphumile baya emiphakathini abazukwazi ngoba izinto zokubathutha zibayise lapho kabanazo,” kusho uNkk Sithole-Moloi. Weluleke abazosebenzisa lezi zimoto ukuthi bazihlanze, bazisebenzise kahle bangazisebenzisi budedengu. “Ubuholi bomnyango ezifundeni mabuqinisekise ukuthi ziphathwa kahle futhi zenza umsebenzi ezithengelwe wona izimoto,” kusho uNkk Sithole-Moloi. Lo mnyango ungeminye ungqongqoshe athe isebenza kakhulu ngalesi sikhathi somvalelandlini.