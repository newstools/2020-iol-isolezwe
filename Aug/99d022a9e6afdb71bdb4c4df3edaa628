 UMVIKELI woMpakathi u-Advocate Busisiwe Mkhwebane, uthe uzokwenza isiqiniseko sokuphenya ukuthi yonke imali eyahlinzekwa ukuba ithenge izinsiza zeCovid-19 eGauteng, yasebenza ngondlela efanele. U-Advocate Mkhwebane ukhulume kanje ngenkathi ehambele izibhedlela ezahlukene kule ndawo ngoLwesibili, ukubheka ukuthi zahlinzekwa ngokuyikho yikho ngezidingo zokunqanda ukubhebhetheka kwecoronavirus. “Sizokwenza isiqiniseko sokuthi siphenya ngezinkampani ezanikezwa umsebenzi wokuhlinzeka ngezidingo zeCovid-19, ukuthi abasebenzi bezempilo banikezwa izinsiza ezisezingeni elifanele yini,” kusho u-Advocate Mkhwebane. Uthe ukuthunyelwa kwezinsiza eziseqopheleni elifanele, kusiza abasebenzi bezempilo nomphakathi ohambela izibhedlela kule ndawo. “Sifuna nokuthola ukuthi uhulumeni wesigcina yini isethembiso sokwakha izibhedlela kulesi sikhathi seCovid-19, nokuthi izinsiza zathunyelwa ngendlela efanele yini,” usho njalo. Ukhuluma kanjena nje u-Advocate Mkhwebane kuzokhumbuleka ukuthi kuyimanje kusaqhubeka uphenyo ngezinsolo zokusetshenziswa budedengu kwemali yabakhokhibentela ngokunikezwa abathile amathenda okuhlinzeka ngezinsiza zeCovid-19, okusolakala ukuthi akwenziwanga ngendlela efanele.