Isolezwe ngeSonto lilunywe indlebe wumthombo walo ukuthi uNksz Mkhize uhlushwa wukugula. UNksz Mkhize ukhulumela uhlaka lwesikhashana lukaVukayibambe olwabunjwa emuva kokuhlakazwa kobuholi bawo. Kuke kwavela nokukhuluma okuthi akhona amalungu abemcele ukuthi angenele umbango wesikhundla sikamengameli weqembu. Bekufanele kuhlale ingqungquthela kodwa yaphazanyiswa wukubheduka kweCorona. Umthombo uthi ukugula kukaNksz Mkhize kudala ukuthi aphume engena ezibhedlela futhi kuphazamise izinhlelo zakhe eziningi. “Kade eyonikela ngezimpahla kubantu abahlwempu eNkandla ngaphansi kohlelo lwakhe iSizophila Mkhize Humanitarian Drive, bekufanele aqhubeke kuleli sonto kodwa kuphoqe ukuthi athi gozololo ngoba ukugula kuthanda ukumqinisa. “Kuzogcina kuphazamiseka nomsebenzi weqembu ngoba akudluli lokhu kugula,’’ kuchaza umthombo. Amazwi omthombo afakazelwe womunye umbhalo uNksz Mkhize awufake kwiFacebook ethi umkhankaso wakhe wokunikela uzokweqisa isonto ngoba usafuna ukuyobhekana nempilo yakhe. Ethintwa ngalolu daba, uthukile ukuthi selufike kwabezindaba. “Yebo angiphilile kahle kodwa ngiyaluthola usizo kodokotela engibethembayo. “Umkhankaso lowo abawushoyo ubukhona eNkandla kodwa ngizowubuyisa maduze ngoba bengisaphumule,’’ kuchaza uNksz Mkhize. Indaba yombango wesikhundla sokuba wumengameli we-ANCYL uyihleke usulu wathi kuyokhuluma amagatsha ukuthi abona muphi umuntu esikhundleni kodwa yena wenza umsebenzi wakhe awuthunywe yi-ANC. Ukuphakanyiswa kukaNksz Mkhize kube ngesinye isahluko ngoba kungaba ngokokuqala ukuthi i-ANCYL iholwe wumuntu wesifazane.