KUQOKWE ithimba longqongqoshe elizokwakha ikomiti elizophenya ngenkohlakalo ekhonjwa ezikhulwini kulandela amahlazo avele ngokuthengwa kwempahla yokuzivikela kwiCovid-19. Abanye bathi i-ANC izama ukuveza isithombe sengathi kukhona ekwenzayo njengoba iqoke abantu bayo ukuba bayophenya ngenkohlakalo eyenziwa ngezinye izikhulu, kubika uKHETHA SANGWENI UKUQOKWA kwekomiti longqongqoshe elizophenya ngenkohlakalo okusolwa ukuthi yenzeke ngesikhathi kuthengwa izimpahla zokuvikela iCorona, kususe umsindo njengoba abantu bethi abalwethembi lolu phenyo. UMengameli wezwe uMnuz Cyril Ramaphosa uqoke ithimba emuva kokuqubuka kwezinsolo zokuthi kuxetshulwe umkhoma ngesikhathi kukhishwa amathenda. Intuba yenkohlakalo ivuleke kakhulu njengoba izinto eziningi zenziwa ngokushesha kwazise kubhekwene nesikhathi senhlekelele ezweni, imiyalelo ibuye ingalandelwa ngoba kuyaphuthuma. Ikomiti elifuze leli like laqokwa ngesikhathi kunenkinga yokushiswa kwamaloli KwaZulu-Natal. Ongqongqoshe ababeyingxenye kubalwa kubo uMnuz Fikile Mbalula ophethe ezokuThutha, Mnuz Bheki Cele wamaPhoyisa, Dkt Aaron Motsoaledi woMnyango wezaseKhaya nabanye. Ikomiti eliphenyayo liholwa wuNgqongqoshe wezobuLungiswa nokuHlunyeleliswa kweziMilo uMnuz Ronald Lamola owusihlalo walo. Kukhona noNgqongqoshe wezokuBusa nokuBambisana neziNdaba zoMdabu, uDkt Nkosazane Dlamini Zuma, noNgqongqoshe wezeziMali uMnuz Tito Mboweni. Kuphinde kube khona noMnuz Bheki Cele onguNgqongqoshe wezamaPhoyisa, uNgqongqoshe eHhovisi likaMengameli uMnuz Jackson Mthembu ungomunye wabafakwe kuleli komiti owokugcina wuMnuz Senzo Mchunu onguNgqongqoshe weziSebenzi zikaHulumeni nokuPhatha. Bonke banikwe umsebenzi wokucubungula ukukhishwa kwamathenda aqondene nezimpahla zokuvikela iCorona. URamaphosa usungula leli komiti nje nehhovisi lakhe lisehlazweni njengoba kusolwe umkhulumeli wakhe, uNkk Khuselo Diko, ngokuthi bacosha amaqatha omngenandlini nomyeni wakhe ongumnikazi wenkampani iRoyal Bhaca. UNkk Diko ushenxile esikhundleni wahlaba ikhefu emuva kokuvela kwezinsolo. I-EFF ibe kwabanye abebekhala ngekomiti bethi kudalwa yini ukuthi inkohlakalo iphenywe abantu abakwiKhabhinethi ngoba izinsolo zibhekene nazo vele izikhulu zikahlumeni. Okhulumela i-EFF uMnuz Vuyani Pambo ekhuluma ne-IOL yakwabo kweSolezwe ngeSonto, ukubeke kwacaca ukuthi babona sengathi wumdlalo nje indaba yalolu phenyo. “Bazama ukugeza igama labo njengoba behlaselwe yizinsolo zenkohlakalo, akukho okunye. Bafuna kube sengathi kukhona izinyathelo abazithathile emuva kwezikhalo. “Ongqongqoshe baphakathi ezinsolweni ngoba basebenzisa izinkampani abazibhalise ngabanye abantu, pho bazophenya kanjani uma kunjalo?’’ kubuza uPambo. Uthe iKhabhinethi ibhede kusukela ekuqaleni ngokuthi ingavali izintuba zenkohlakalo ngoba kuyaziwa ukuthi kukhona abahlala becuthele ukudla imali yabakhokhi bentela njalo uma kukhishwa amathenda kahulumeni. Umhlaziyi wezepolitiki ozimele uMnuz Thabani Khumalo unombono ohlukile ngodaba lwekomiti eliphenyayo. Uthi ubona kufanele linikwe ithuba ngoba ikomiti lesikhasahana lisuke linikwe umsebenzi futhi lilindeleke ukuthi lisheshise lihambise umbiko kanti amakhomishini nabezomthetho bathatha isikhathi eside. Uthe iKhabhinethi inomthwalo wokuthi isukume ngokushesha uma kukhona isikhalo ngoba yiyona ephethe izwe. “Ngeke uhulumeni ahlale asonge izandla angenzi lutho kube kukhalwa ngenkohlakalo. “Yithuba lokugeza igama lawo uhulumeni kaRamaphosa, uveze obala labo abakhohlakele ukuze ibuyelwe wukwethenjwa kubantu. “Ngibona ukuthi kufanele banikwe ithuba kubonakale ukuthi baphuma nani,’’ kuchaza uKhumalo. Uthe uma ikhabhinethi yehluleka wukusebenza ngokwethembeka kulolu daba iyobe izigwaze ngowayo ngoba isibhekwe ngabomvu kumanje. UKhumalo uveze nokuthi ikomiti alinawo amandla okungena lijule nophenyo kodwa okwalo wukuhlwaya nje bese uma kukhona okusolisayo bese kwedluliselwa kwabomthetho ngoba ikomiti alikwazi ukubopha lishushise abantu. Uphawulile nangesinqumo sokuqoka uLamola ukuba abe ngusihlalo ahole ongqongqoshe asebemnkantshubomvu. Uthe kube yisinqumo esikahlle ngoba sinika ithuba intsha, umuntu osenomdlandla futhi okungakaze kuvele phunga elimlandelayo elithinta inkohlakalo. Umhlaziyi wezepolitiki ngaphansi kweXubera Institute for Research and Development, uMnuz Xolani Dube, uthe wumdlalo nje indaba yekomiti eliphenyayo. “Awukho umthetho ogunyaza ukuthi kube nekomiti labantu abakuKhabhinethi ukuthi baqhube lolu hlobo lophenyo. “Yindlela nje yokuzama ukugeza igama labo kubantu kubukeke sengathi izinto bayazisukumela. “Wake wakuzwa kuphi ukuthi umuntu aziphenye yena? Abakhohlwe nje abantu ayikho into etheni ezovela la,’’ kusho uDube. Uthe umengameli ubamba uyayeka naye akasazi ukuthi enzenjani ngoba inkohlakalo idla lubi kuhulumeni wakhe.