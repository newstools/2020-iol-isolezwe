UDWEBE isithombe esimbi ngendawo yaseMthwalume, KwaZulu-Natal umbiko oqhamuke ngemva kokukhuluma nentsha ngezinkinga ezikhungethe le ndawo esematheni kulezi zinsuku. Umbiko wethulwe ngoLwesihlanu ehholo lomphakathi eSibanini, eNyangwini, ngesikhathi kunomkhankaso olwa nokuhlukunyezwa kwabesifazane nezingane. Kuthiwa indlala nobubha kwenza nabelaphi bendabuko bakhohlise abantu ngokuthi bazoceba uma bebulala owesifazane, kuthathwe isicubu esithile kwenziwe umuthi wokuceba. Kukhona nabelaphi abavela emazweni angaphandle okuthiwa bagila le migilingwane. Ukuqashwa kwamaphoyisa nosonhlalakahle bendawo kuthiwa kubulala amacala. Kwenza abahlali basabe ukubhoboka kosonhlalakahle bendawo ngezinkinga ezibakhungethe ngoba hleze zinekelwe umphakathi. Bafuna kuguqulwe indlela okusebenza ngayo amaphoyisa. Uhulumeni kuthiwa unesandla ngoba izinhlelo zakhe zibhekela abesifazane futhi kulindelwe amadoda amukele ukuthi aseyalingana nabesifazane. Kuphakanyiswe ukuthi usiko nenkolo kuhambisane nesikhathi samanje, bese kuba nezigcawu okukhuliswa kuzo ingane yomfana neyentombazane. Owethule umbiko, uNksz Nolwazi Dlamini, woMnyango wezokuThuthukiswa koMphakathi KwaZulu-Natal, uthe abahlali bayavuma ludlangile udlame oluhambisana nobulili eMthwalume, izehlo ziyabikwa emaphoyseni kodwa amacala aphelela emoyeni. Kuvele nokuthi kunabesifazane abashaya amadoda agcina esaba ukuvula amacala ngoba azohlekwa esiteshini. “Ngesikhathi kungena uhulumeni wentando yabantu, kwabhekelwa abesifazane ukuthi bavikelekile futhi sebezolingana namadoda. Lokhu kwanika owesilisa inkinga ngoba akafakwanga kulolu guquko kodwa sekumele amukele ukuthi useyalingana nowesifazane akusekho ukuthi uyena ophethe. Lokhu kwenze amadoda abe nodlame uma ezwaklisa izikhalo zawo,” kusho uNksz Dlamini. Umbiko udalule nokuthi elakuleli liphuma esikhathini sengcindezelo lapho umuntu omnyama kwakumele asebenzise udlame nendlakadla ukuze athole akufunayo. “Uhulumeni ubhekela kakhulu abesifazane nangezinhlelo anazo. Ushiywa ngaphandle abesilisa.” Kulo mbuthano bekukhona uNgqongqoshe wezokuThuthukiswa koMphakathi KwaZulu-Natal, uNkk Nonhlanhla Khoza, izimeya, nobuholi beSantaco oGwini. Kusanda kutholwa izidumbu zabesifazane abahlanu epulazini likamoba kule ndawo okuyisehlo esinyakazise izwe lonke. UNkk Khoza uthe ezingxoxweni zokuthola isisombululo alungashiywa ngaphandle uphuzo oludakayo, izidakamizwa nokusetshenziswa kwezinkundla zokuxhumana. Uthe izehlo eziningi zisuswa yilezi zinto. Kusanda kutholwa isidumbu okungacaci ukuthi ngesikabani ngoba kusenziwa ulibofuzo. Esinye esisanda kutholwa ngesikaNksz Zama Chiliza (39). Ezinye ngezikaNosipho (15) nodadewabo uNksz Akhona Gumede (25) abatholwa ngo- Ephreli nonyaka babegcine ukubonakala ngoNovemba 19 nyakenye. UNksz Nelisiwe Dube (23) esakhe isidumbu sitholwe endaweni efanayo ngoJulayi kanti wayegcine ukubonakala ngoJuni 28 ephume ekhaya ezobuya. EsikaNksz Bajabulisile Duma (41) satholwa ngo-2018. ISantaco ithe ijoyine lo mkhankaso ngoba iningi labasebenzi embonini amadoda okumele ahambe phambili ekulweni nodlame olubhekiswe kwabesifazane nasezinganeni. Kuhanjelwe nemindeni yabagilwa, emahhovisi kaMasipala eMzumbe kwadlulelwa enxanxatheleni yezitolo naserenki yamatekisi eMthwalume kukhuzwa udlame olubhekiswe kwabesifazane nasezinganeni.