SIHLE SAMKETI I-ANC ikhombe indlela izimeya ezimbili komasipala abahlukene. Eyokuqala kube ngeyasoPhongolo uNksz Winnie Nhlabathi eyesibili ngeyaseMadlangeni (Utrecht) nguMnuz Ntsikelelo Ndlovu, obeyiphini lemeya. I-ANC ibilokhu ingaphansi kwengcindezi yokuba ibathathele izinyathelo laba. UNksz Nhlabathi nonogada bakhe ababili banamacala okushaya umuntu, icala lisenkantolo yasoPhongolo. Izinsolo zokushaya kuthiwa zenzeka ngoFebhuwari ngesikhathi indoda eneminyaka engu-24 ingena emzini wakhe ngaphandle kwemvume. UNksz Nhlabathi ethintwa uthe imibuzo mayithunyelwe ehhovisi le-ANC kodwa i-Independent Media ithole umyalezo kaWhatsApp obuthunyelwe amalungu e-ANC akulo masipala wakhe, nabakumasipala wesifunda iMzala Nxumalo (Zululand), evalelisa. Kulo WhatsApp uthe i-ANC kayilenzi iphutha futhi uyasihlonipha isinqumo sayo. “Sanibona, ikomiti le-ANC lesifundazwe likhethe ukungisusa ekubeni yiMeya yasoPhongolo. Ngiyabonga ukusebenzisana nani. Kube khona izingqinamba, kwakhona lapho sihluleka khona, nalapho siphumelele khona. Konke lokhu sikwenze ngokuhlanganyela. Ekugcineni sonke besiphokophelele ukuba i-ANC iphumelele. Besingebona ompetha kodwa sizame konke okusemandleni usuku, nosuku. Ngiyaziqhenya ngomsebenzi engiwenzile wokushintsha impilo yabantu,” bekubhalwe kanje kuWhatsApp. Uthe kuningi abakuzuzile ikakhulukazi njengoba ubesebenza kumasipala onezindawo zasemakhaya. Ubonge bonke abamesekile. UNdlovu ukuqinisekisile ukuthi i-ANC imcele ukuba asule wathi uzokwenza njalo. “ Yebo, kuyiqiniso, inhlangano yami inginikeze umyalelo wokuba ngisule. Kumele ngigcizelele ukuthi hhayi ngoba ngonile, wukuthi nje umasipala unezinselelo,” kusho yena. Okhulumela i-ANC esifundazweni uMnuz Nhlakanipho Ntombela, ukuqinisekisile ukuthi basusiwe ezikhundleni. “Sizoba nesithangami nabezindaba ngoLwesibili lapho sizochaza khona ngesinqumo sethu,” kusho uNtombela.