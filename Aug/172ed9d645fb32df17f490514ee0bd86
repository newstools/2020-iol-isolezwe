UKUNGAPHILI kwePhini likaMengameli wezwe, uMnuz David Mabuza, sekwenze ukuthi aphinde acele ukuthi ahlehliselwe usuku lokuthi avele ePhalamende ukuze ezophendula imibuzo. UMabuza bekufanele aye ePhalamende kusasa ayophendula imibuzo kodwa ngenxa yokungaphili kahle wacela ukuphinde ahlehliselwe usuku. USomlomo wePhalamende, uNksz Thandi Modise, uthe bathole incwadi evela kuMabuza ecela ukuthi kuphinde kuhlehliswe usuku lokuthi azophendula imibuzo. Uthe lokhu bekumele kwenzeke kusasa lapho ebezophendula le mibuzo kodwa ngenxa yokungaphili ngeke esakwazi ukuyophendula. Ubezophendula ngezinto ezithinta iCoronavirus nezinye ezithinta izwe. “UMabuza kwakumele ayophendula imibuzo ePhalamende nasemkhandlwini wezifundazwe ngenyanga edlule kodwa wacela ukuthi lokhu kuhlehliswe ngenxa yokungaphili. Kwabe sekuhlehliselwa ukuthi azophendula imibuzo ngo-Agasti 20, 2020,” kusho uNksz Modise. Uthe uMabuza uzibophezele ekutheni uzosenza isikhathi sokuthi azovela ePhalamende aphendule imibuzo uma eseluleme. “Simfisela ukululama okusheshayo,” kusho uNksz Modise. I-DA ithe kumele udokotela wezikhulu zikahulumeni, uLt-General Zola Duda, acacise ngesimo sikaMabuza ezweni. Okhulumela iDA, uMnuz Solly Malatsi, uthe lokhu kubalulekile ngoba njalo uma kubuzwwa ihhovisi likaMabuza ngokuhlabeka kwakhe lithi akukho okubi ngempilo yakhe. “Kahle kahle ukuphi uMabuza? Kungenzeka ukuthi uyagula noma uzama ukufihla okuthile noma akaguli,” kusho uMalatsi. Uthe abantu bakuleli badinga ukuchazelwa ngempilo kaMabuza nokuthi kwenzekani.