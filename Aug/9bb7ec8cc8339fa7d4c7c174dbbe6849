I-IFP ithi yisikhathi sokuthi umthetho udlale indima yawo odabeni oluthanda ukuba yinsakavukela, lokusocongwa kwamakhosi KwaZulu-Natal. Lokhu ikusho ngemuva kwesigameko sokubulawa kwenkosi yesizwe saseMbokodwebomvu eNquthu, uNkanyiso Mncube, othelwe ngoyaba lwezinhlamvu esemotweni noyise omncane emgwaqweni uR68, phakathi kweNquthu neBabanango ngeSonto. UMnuz Blessed Gwala, okhulumela i-IFP kwezokuphepha nokuxhumana komphakathi, uthe iqembu likhathazekile ngesihlava esidla lubi kule minyaka, sokubulawa kwamakhosi kodwa kungaboshwa muntu. “Kusiphathe kabuhlungu ukubulawa kwenkosi yesizwe ngale ndlela. “Sinxusa amaphoyisa ukuthi angashiyi lutho ophenyweni lwawo ukuqinisekisa ukuthi izigilamkhuba ziyaboshwa. “Ukushona ngokuzuma kwenkosi kushiye isizwe saseMbokodwebomvu singenamholi, ngakho kudingeka ubulungiswa,” kusho uGwala. Uqhube wathi ukukhothama kwenkosi kulandela ezinye izigameko zokubulawa kwamakhosi, okuze kube manje akukaboshwa muntu. Usole ukuhamba ngonyawo lonwabu kohlelo lokungenelela kwamaphoyisa ukuqeda udlame lokubulawa kwamakhosi. Abalelwa kwayisikhombisa amakhosi asebulewe KwaZulu-Natal phakathi kuka- 1990 no-2020. Phakathi kwamakhosi asocongiwe esifundazweni okungakaboshwa muntu ngakho, yinkosi Macala Gwala (27) yaseNkwezela, eBulwer, eyabulawa ngo-2012 ngokudutshulwa, inkosi Linda Mathonsi (60) yaseMandeni eyadutshulwa ngo-2016, inkosi Bongani Lushaba yasePort Shepstone, ebulawe ngo-2015, inkosi Mbongeleni Zondi yaseNgome eMvoti, ebulawe ngo-2009, inkosi V Gwala yaseDonnybrook, inkosi Nkosibeyiphika Mdluli yaseMkhanyakude nenkosi Magongo Gwala waseMaphephetheni eNdwedwe, owabulawa ngo-1990. UGwala unxuse abangaba nobufakazi obungalekelela ekuboshweni kwababulali ukuthi bathinte amaphoyisa.