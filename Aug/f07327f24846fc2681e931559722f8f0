UNGQONGQOSHE wezeMpilo kuleli ukwamukele ukumiswa kwezikhulu zasesibhedlela iNorthdale, eMgungundlovu. Lokhu kungemuva ukushona kwesiguli esikhale ngamakhaza sihleli etendeni elivulekile eliwumtholampilo kulesi sibhedlela. UDkt Zweli Mkhize uthe uzwile kunezinyathelo ezithathelwe izikhulu zesibhedlela futhi uyakwamukela ukumiswa kwazo. “Akwamukelekile ukuthi abantu bakithi bahlaliswe endaweni engekho esimeni bengaphakathi endaweni okumele ngabe bathola usizo lwezempilo,” kusho uDkt Mkhize. Ubekhuluma izolo lapho eyovula ngokomthetho amagumbi eCovid 19 esibhedlela iRichmond. NgoLwesithathu kumiswe imenenja ophikweni lwabahlengikazi, imenenja ophikweni lokwelapha, isikhulu esiphezulu kulesi sibhedlela sehliselwa esikhundleni esasikuso ngaphambi kokunyuselwa kulesi sikhundla. UMnuz Sibusiso Khumalo (67) kuthiwa wangeniswa etendeni elalishaya umoya kuso lesi sibhedlela ebusuku ngoLwesihlanu, egula. Wakhala ngokugodola, umhlengikazi wathi akukho abangakwenza. Umndeni wakhe waphoqeleka ukuthi uyolanda ingubo yokulala ekhaya. Isitatimende esithunyelwe nguNgqongqoshe woMnyango wezeMpilo KwaZulu-Natal uNkk Nomagugu Simelane-Zulu ngoLwesithathu, sithi ukumiswa kwezikhulu emsebenzini kwenzelwe ukuthi umnyango ukwazi ukuphenya izizathu eziholele ekushoneni kukaKhumalo. Indodakazi yakhe esebenza emsakazweni iRadio 2000 uHlengiwe Khumalo, ithe uyise wakhala ngokugodola kepha umhlengikazi wathi akukho angakwenza. Ithe uyise wayengakwazi ukuphefumula kahle ngoLwesihlanu ebusuku wase ephuthunyiswa esibhedlela. UNkk Simelane- Zulu uthe usejube inhloko yomnyango uDkt Sandile Tshabalala ukuthi iqoke ithimba elizophenya. “Inkinga ekulesi sibhedlela wukuthi sinabantu abaqashelwe ukuthi benze umsebenzi kodwa abawenzi. Balinda kuze kufike abangaphezu kwabo babenzele umsebenzi wabo. “Uma ufika esibhedlela ufica itende elivulekile phezulu, elingenisa umoya, abaphathi ababoni ukuthi kukhona okungalungile. “Akuzona iziguli eziphazamisekile esimeni esinjalo nabasebenza endaweni enjalo ubusuku nemini bayaphazamiseka” kusho yena.