UMNDENI woMntwana waKwaPhindangene sewubeke ithemba kuMdali emva kokuthola ukuthi inkosi Mangosuthu Buthelezi, isitholakale ineCovid-19. Lezi zindaba zivezwe wokhulumela umndeni wakwaButhelezi, uDkt Bhekuyise Buthelezi. Uthe bathole izolo ukuthi uMntwana usetheleleke ngaleli gciwane. “UMntwana uthole phakathi nesonto ukuthi uke wasondelana nomuntu onaleli gciwane, wase eyalelwa odokotela ukuthi angabe esahlangana nomndeni futhi ahlolele igciwane. “Uye kohlolwa ngoLwesihlanu imiphumela sayicosha namuhla (izolo) eveza ukuthi uthelelekile. Akaguli kodwa sihlezi emkhulekweni ukuthi uNkulunkulu amphephise. Kumanje usekhaya futhi akahlangani nomndeni okuyinqubomgomo elandelwayo uma kungukuthi usutholakale unaleli gciwane,” kusho uDkt Buthelezi. Uthe akukho okuyizimpawu zokuthi uMntwana unaleli gciwane njengoba ebukeka engumqemane. Uthe uzohlala ngayedwana kuze kuphele izinsuku abekelwe zona wodokotela bese kuyaqinisekiswa ukuthi akasenalo ngaphambi kokuba ahlangane nomndeni. Uthe sebejube ithimba elizobhekana nalesi simo ukuthi liqaphe isimo sempilo yakhe. Uqhube wathi bazokwenza isiqiniseko sokuthi umphakathi bayawazisa ngakho konke okuqhubekayo ngempilo yakhe kuze kube uyelulama. Uphinde wabonga ukwesekwa abezindaba ukuthi bazise umphakathi ngalolu daba, wase ecela bahloniphe umndeni kulesi simo futhi bazobazisa uma esebuyele ehhovisi. Uphethe ngokuthi bayazi ukuthi imindeni eminingi isike yabhekana nalesi simo futhi abaningi bagcina beluleme, wabe esebonga imikhuleko abayitholayo kulesi sikhathi umndeni obhekene naso.