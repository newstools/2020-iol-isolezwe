KUNGASE kuvele inqwaba yamabibi omuzi kaMnuz Malusi Gigaba, oke waba wungqongqoshe weziMali kuleli njengoba kuthiwa oKlebe baphezu kophenyo olunzulu emuva kokuboshwa komkakhe uNkk Nomachule Gigaba. Unkosikazi kaGigaba uboshwe woKlebe bamgquma esiteshini samaphoyisa eBroklyn, eGauteng, emuva kokuthi umyeni wakhe nomlisa okuthiwa wuMnuz Peterson Siyaya, bevule icala. Isolezwe NgeSonto lithinte ummeli kaNkk Gigaba uMnuz Victor Nkhwashu, okuqinisekisile ukuthi uphume ngebheyili kaR5 000 izolo. Isolezwe ngeSonto lihoshe ukuthi oKlebe kunodaba olubucayi abalulandelayo kwaGigaba. Kuthiwa amacala avulelwe uNkk Gigaba okwamanje azosiza oKlebe ukuthi bakwazi ukufinyelela endabeni enkulu abayihlosile. Zonke lezi zindaba ziqinisekiswe wokhulumela oKlebe, uBrigadier Hangwani Mulaudzi othe udaba lwakwaGigaba lubanzi futhi bebengeke baphenye icala elingekho ezingeni labo kodwa kukhona abakuhlosile. Uthe isizathu esenze ukuba bathathe lolu daba wukuthi kunophenyo abebevele belwenza ngabakwaGigaba, olungahlangene nalokhu aboshelwe khona uNkk Gigaba. Uthe bacele ukuthi incwadi yegunya lokubopha uNkk Gigaba inikwe bona ngoba vele basebenza olunye udaba lwakhona. “Abantu kufanele bazi ukuthi amacala avuliwe okwamanje azosebenza ukusivulela umnyango wokuqhuba olunye uphenyo lwethu olusezingeni lwezobunhloli. Simbophile owesifazane omangalelwe, kufanele avele eNkantolo yeMantshi eHatfield ngoMsombuluko (kusasa). “Udaba lakwaGigaba lubucayi asikwazi ukulucakaza emphakathini. Sibonile lundiza ezinkundleni zokuxhumana kodwa akukhona okwethu lokho,’’ kusho uMulaudzi. Akafunanga ukwenaba kabanzi ngophenyo lwabo wathi bayophawula uma sekushaye isikhathi. Kuvela ukuthi uNkk Gigaba ubhekene namacala okucekela phansi impahla, wukushaya, nokwehlisa isithunzi. Umsindo wakwaGigaba uvele ngesikhathi kusabalala i-video eveza unyanyavu lwemoto iMercedes-Benz G Wagon iklwejwe umzimba wonke. Umthombo olwazi kahle udaba uthi imoto ngekaSiyaya, owumngani kaGigaba kodwa ngosuku eyaklwejwa ngalo yayibolekwe wuGigaba ngoba eyakhe isayolungiswa. Kuthiwa uNkk Gigaba wacasuka wayiklwebha, ekhala ngokuthi kutetemukwa ngayo kuyobonwa izintombi. Umthombo uthi indaba inezindodla zemali yempesheni kaGigaba okuthiwa umkakhe uyifuna ngodli. Kuthiwa uma uGigaba ecela idivosi umkakhe uvele avuke indlobane, athi yena ufuna imali. UGigaba akaqali ukuba sematheni ngezindaba zakhe zangasese njengoba waba wundabamlonyeni kuvela i-video eziphulula umphambili. Lokhu wakweseka ngokuthi ubethumelela umkakhe ngenhloso yokukhwezela umlilo wabaganeneyo. Imizamo yokuthola uGigaba ayiphumelelanga ngoba ucingo belungabanjwa. Uthunyelelwe umyalezo kodwa wangaphendula.