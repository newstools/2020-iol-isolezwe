UNDUNANKULU waKwaZulu-Natal uMnuz Sihle Zikalala uxwayise abantu ngokuthi buzovalwa utshwala uma bebuxhaphaza badale izingozi zomgwaqo, bashaye abesifazane nezingane, balwe bagcine sebelaliswa ngobuningi ezibhedlela. Esithangamini nabezindaba ebesiseThekwini izolo uZikalala uveze ukuthi isifundazwe silahlekelwe wuR30 billion obuzongeniswa ngezokuvakasha futhi uyathemba ukuthi ukungena esigabeni sesibili kwezwe kuzosiza ekuhlengeni imisebenzi. “Sithanda ukuxwayisa abantu ukuthi iCovid-19 iseyingozi noma izwe selingene esigaba sesibili. Sicela abaphuzayo bangabuxhaphazi utshwala ngoba sizobuvala uma bebuphuza ngendlela engahlelekile. Sonke isifundazwe sisagcwele iCovid-19, okusho ukuthi kufanele sizivikele, sigqoke izifonyo, sigeze izandla siqhelelane,” kusho uZikalala. Izindawo ezihamba phambili ngeCovid-19 yiTheku, uMgungundlovu neKing Cetshwayo. EThekwini izindawo ezihamba phambili ngabantu abaneCovid-19 Umlazi-3 474, Phoenix-1 439, KwaMashu- 1 434, Chatsworth- 1 138 nePinetown- 956. EMgungundlovu yiNorthdale, Imbali, Edendale izindawo ezinesibalo esiphezulu sabaneCovid-19. EKing Cetshwayo izindawo ezinabantu abaningi abaneCovid-19 yiPanorama, Gratham, Empangeni, Richards Bay, Mhlanga Reserve, Ezimambeni bese kulandela ezinye. Bawu-3 561 abasebenzi bezempilo okutholwe ukuthi baneCovid-19 selokhu kwaqubuka igciwane. Izibalo zangoMgqibelo zikhombisa ukuthi bangu-22 abantu ababulawe yiCovid-19 KwaZulu-Natal. Abashonayo kuvela ukuthi banezifo ezingamahlalakhona okubalwa ushukela, isifo somfutho wegazi, iHIV nobukhulu obudlulele bomzimba. UNgqongqoshe wezeMpilo KwaZulu-Natal uNkk Nomagugu Simelane-Zulu, ucele abantu ukuthi bangazitsheli ukuthi sekuyigigi, sebezohamba umathanda njengoba izwe selisesigabeni sesibili ngoba kufanele baqaphele. Uthe izibhedlela zimi ngomumo ukuhlenga abangenwa yiCovid-19 futhi zikhona nezibhedlela zesikhashana abazenzile eThekwini, kwiLembe, Mkhanyakude nakwezinye izindawo. “Sixwayisiwe ngesigaba sesibili sokutheleleka kwabantu ngeCovid-19 ngakho siyacela baqhubeke nokuqapha. Bazivikele, balandele imithetho yokuqhelelana, eyokufaka izifonyo nokugeza izandla. Akuyona iphathi kodwa isikhathi esikusona siyingozi kakhulu, sidinga ukuthi sihlale siqaphile,” kusho uNkk Simelane-Zulu. Bangu-104 619 abantu abaneCovid-19 kulesi sifundzwe, bangu-1 673 abashonile, bangu-78 909 asebeluleme. Isibhedlela Inkosi Albert Luthuli sineziguli eziningi ezilaliswe emagunjni abagula kakhulu, kulandele iNgwelezane neKing Edward.