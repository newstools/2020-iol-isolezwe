Laba basolwa abathathu abaneminyaka ephakathi kuka-27 no-47, kuthiwa kutholwe kubo izibhamu ezintathu ezinkulu zohlobo lwe- AK47 nezinhlamvu ezingu-84. Okhulumela amaphoyisa KwaZulu-Natal, uCaptain Nqobile Gwala, uthe ngemva kokuthi abasolwa abane bedubule babulala amadoda amabili e-Utrecht, amaphoyisa, onogada nabalimi bendawo babe sezithendeni zabasolwa abebebaleka ngemoto ngemva kokubulala kodwa imoto abebehamba ngayo yagcina ivinjwe ngamaphoyisa emgwaqweni ophakathi kweNquthu neDundee. “Ngesikhathi amaphoyisa esondela emotweni ebihamba abasolwa, kube nokudubulana phakathi kwabo namaphoyisa. Abasolwa bashiye phansi imoto babaleka bangena ehlathini, bekwenza lokhu bedubula bebhekise emaphoyiseni. Amaphoyisa akake ihlathi, inhlanzi yashelwa ngamanzi kubasolwa,” kusho uCaptain Gwala. Uthe umsolwa oyedwa ubalekile kwaboshwa abathathu. Uqhube wathi kusazophenywa ukuze kuqinisekiswe ukuthi abasolwa kababandakanyeki yini kwamanye amacala kanti babhekene namacala okubulala, elokuzama ukubulala elokutholakala nezibhamu ezingekho emthethweni nezinhlamvu. UKhomishana wamaPhoyisa KwaZulu-Natal uLieutenant General Khombinkosi Jula, uncome ababambe iqhaza ekuboshweni kwabasolwa.” “Lokhu kuwubufakazi bokusebenza ngokubambisana nazo zonke izinhlaka zomthetho nabalimi bendawo ukulwa nobugebengu esifundazweni. Nginethemba lokuthi umsolwa ophunyukile uzoboshwa maduze.”