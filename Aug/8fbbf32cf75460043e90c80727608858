KUPHENDULEKE imithandazo yabesifazane ababili asebekhulile eNdwedwe, ngenkathi bamukela imizi emisha enempahla yasendlini nenikelelwe ngunkosikazi kaNdunankulu KwaZulu-Natal, ngoLwesihlanu. UNkk Goodness Mdanda noNksz Doris Dlamuka abangabesifazane abakhulisa izingane ngabodwana, banyelwe yinyoni ezandleni benikezwa okhiye bemizi yabo emisha ceke, abayakhelwe nguNkk Nelly Zikalala ongunkosikazi kaNdunankulu uMnuz Sihle Zikalala, ngokubambisana nenhlangano Intsika Foundation. UNkk Mdanda uthe impilo ibinzima ngoba ezinganeni zakhe ayikho esebenzayo, neziqede isikole zibhuquza ekhaya kangangokuthi baphila ngemali yempesheni ukuze balale bedlile. “Lapha ekhaya besihlupheka kakhulu singenayo indlu, sihlala endaweni okufana nokuthi kusemnyango sixakeke kakhulu. Bengiwumama ozithandayo izinto ezinhle kodwa ngingenawo amandla ngoba izingane zami zihleli ekhaya, aziphumeleli ezinye ziyagula. Ngibonga kakhulu ukuthi namuhla senginakho konke,” kusho uNkk Mdanda Ngaphandle kwempahla yasendlini baphinde banikelelwa ngokudla. UNksz Dlamuka naye ohlomulile uthe isimo abekuso phambilini besisabisa kakhulu. “Bekuthi noma umuntu ehamba ngendlela abone iTV yodwa isendlini. Namhlanje uhulumeni ungakhele ikhaya elimangalisayo. Wangifakela lonke uhlobo lwempahla engizolusebenzisa. Abazukulu nesizukulwane bahlukene namhlanje nokulala phansi, bazolala embhedeni engiwenzelwe wuJehova,” kusho uNksz Dlamuka. UNkk Zikalala uthe banqume ukusonga inyanga yabantu besifazane ngokushintsha isimo kule mindeni ehluphekayo. “Le mindeni emibili iphethwe ngabantu besifazane asebekhulile, abebehlala esimeni esingesihle neze, izindlu zabo bese ziwa. Sithe masizame sixhumane nabo bonke abangasiza, sizame ukuthi sivuse lawa makhaya abe nganesithunzi nahloniphekile. Sibonga kakhulu ku-Operation Sukuma-Sakhe waseNdwedwe, okuyiwona okwazile ukuhlonza le mizi ehluphekile, sase siyangenelela sihamba singqongqoza eminyango yabaxhasi abangakwazi ukusilekelela,” kuchaza uNkk Zikalala. Unxuse abantu abasesimeni esingagculisi ukuthi benze isiqiniseko sokuthi bayasebenzisana nezinhlaka zika-Operation Sukuma Sakhe ukuze udaba lwabo lwaziwe hleze basizakale ngelinye ilanga. UNksz Busisiwe Mashobane we-Intsika Foundation exhase ukwakhela laba besifazane, uthe uNkk Zikalala ufike kule nhlangano wazobazisa ngodaba lwezalukazi kule ndawo ezihlala esimeni esingagculisi. “Sisukumele phezulu siyiNtsika, kwathi ngoba isigaba sesine nesesihlanu somvalela-ndlini besingasivumeli ukuthi sakhe, sabakhele izindlu zesikhashana okuthe uma sekuqala isigaba sesithathu saqala sabakhela,” kusho uNksz Mashobane.