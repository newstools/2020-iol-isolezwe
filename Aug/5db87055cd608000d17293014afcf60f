UNGQONGQOSHE wezokuVakasha uNkk Mmamoloko Kubayi-Ngubane ucele abomkhakha wezokuvakasha ukuthi bangabhebhethekisi iCovid-19 ngokwamukela izivakashi eziningi. Uthe izindawo zokudlela, iziqiwi, amahhotela nezinye izindawo zokuvakasha sezivumelekile ukwamukela izivakashi kodwa kubalulekile ukuthi zilandele imithetho. “Njengoba sesivule ezokuvakasha, ngiyacela kulandelwe imithetho yokuphepha yeCovid-19. Angifuni lo mkhakha ube nomthelela ekubhebhethekiseni iCovid-19. Abangawulandeli umthetho wokuvala ngesikhathi nowokuqhelelana, bazoboshwa.” Uthe iCovid-19 ibe nomthelela omubi kwezokuvakasha ngakho kubalulekile ukuthi kulandelwe imithetho. “ Okwamanje asizukuzivula izindawo zokujuxuza (clubs) ngoba emazweni asheshe azivula sibone iCovid-19 ibhebhetheka. Ukuvulwa kwamabhanoyi aya kwamanye amazwe angazi kuzokwenzeka nini. Okwamanje vakashelani ezinye izifundazwe,” kusho uNkk Kubayi-Ngubane. Uthe imingcele isavaliwe ngakho abantu mabalinde isimemezelo sikahulumeni. Mayelana nodaba lokuthi izindawo zokudlela zivumeleke ukusebenza kuze kube wu-10 ebusuku, uthe kade lwaxazululwa lolu daba ngoba ekuqaleni uhulumeni wayethe kuzovalwa ngo-9 ebusuku kodwa abezindawo zokudlela bakhala isikhathi salulwa ngehora. “Ngokwami udaba lokuvala kade saluxazulula ngoba babekhala ngokuthi ngeke baphake isidlo sasebusuku uma bevala ngo-9 ebusuku sathi akuvalwe ngo-10 ebusuku. Esikugcizelelayo wukuthi abantu baqhelelane. Kubalulekile ukuthi sisebenzisane ukuze ezokuvakasha zisimame.” Udonse ngendlebe abenza imishado ezindaweni zokuvakasha wathi mabalandele imithetho yokuthi kube nabantu abawu-50. Ukhumbuze abantu ukuthi baphathe kahle izivakashi baqhubeke nokuzamukela ngemfudumalo.