BAVELE eNkantolo yeMantshi yaKwaDukuza abasolwa abane, abasolwa ngecala lokubulala umfundi nomqeqeshi wakhe behlezi emotweni eLindelani, KwaDukuza ngesonto eledlule. Okhulumela amaphoyisa KwaZulu-Natal uCol Thembeka Mbele, uthe amadoda amane aneminyaka ephakathi kuka-35 no-43 aboshwe yithimba iProvincial Trio Task, ngemva kokuphenya ngokubulawa kwalaba ababili. “Uphenyo lusaqhubeka ukubheka imbangela yalesi sigameko. Kulindeleke ukuthi kube khona abanye ababoshwayo,” kusho uCol Mbele. UFransis Kuhuni (17) obengumfundi kaGrade 11 eStanger ML Sultan, wadutshulwa esemotweni enkundleni yezemidlalo eLindelani, ehleli nokuthiwa ubengumqeqeshi weqembu lebhola abelidlalela obeneminyaka ewu-25, ngesonto eledlule. Uyise kaFrancis, uMnuz Itai Kuhuni, uthe indodana yakhe ingcwatshwe ngeSonto khona KwaDukuza. Unqabile ukuphawula ngodaba lwababoshiwe wathi akazange ezwe lutho ngakho. “Mina mfowethu angifuni ukhuluma lutho ngokuboshwa kwabantu, konke lokho ngikuyekele kubantu bomthetho. "Okwamanje ngisazikhotha amanxeba ngokushona kwendodana yami, kuyimanje ngihleli nabanye bamalungu omphakathi abazongizimazisa kulesi simo,” kusho uKuhuni. Abasolwa bavela enkantolo ngoMsombuluko.