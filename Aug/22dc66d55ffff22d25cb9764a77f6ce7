INKANTOLO izesulile izinyembezi zomndeni wephoyisa eladutshulwa izigebengu lisesitolo KwaMaphumulo, sekusele izinyanga ezine lithathe umhlalaphansi. Ababulala uCaptain Dumisani Mhlanzi (53), bagwetshwe iminyaka engaphezu kuka-70 yiNkantolo eNkulu yaseMgungundlovu izolo. UMhlanzi wabulawa ngoFebhuwari 2018, wayeyofaka imali esitolo, ngesikhathi kufika izigebengu zizobamba inkunzi. Zathatha imali zamdubula washonela esibhedlela. Ibamba lejaji likhipha isigwebo soBheko Sibiya (40), Mdeliseni Mathonsi (30) noSiphamandla Mathonsi (32) lithe sasingekho isidingo sokuba badubule iphoyisa selilele phansi ngoba lalingeyona ingozi kubona. Balahlwa ngamacala amane, kwathi umsolwa wesithathu uSiphamandla Mathonsi walahlwa ngamabili, elesibhamu esingekho emthethweni nelezinhlamvu. Ibamba leJaji * -Elsje Bezuidenhout ehlisa isigwebo klithe ukuthi bebeqala ukwenza icala akusho lutho kumele bejeze. “Ngokobufakazi obuthulwe enkantolo nenza isihluku nibulala iphoyisa futhi lingeyona ingozi kinina. Umndeni wephoyisa ufakazile wathi ulimele kakhulu ngenakwenza. Unina kamufi nodadewabo ohamba ngesihlalo esinamasondo bahlezi belapha enkantolo bezolalela icala ngoba bebethembele kumufi enambulala. Izingane zakhe eziyisikhombisa zasala ziyizintandane njengoba unkosikazi kamufi ashona kudala, manje sekushone noyise. kufanele nijeze,” kusho ijaji. Ehlisa isigwebo, ngecala lokuqala lokubamba inkunzi ubagwebe iminyaka engu-15, kwelokubamba inkunzi ngesihluku wabagweba iminyaka engu-15, elokubulala ubagwebe udilikajele, nelinye lokubamba inkunzi kuhlonyiwe wabagweba eminye iminyaka engu-15. Kusho ukuthi isigwebo sabo iminyaka engu-70. Izigwebo zizohambisana. Umsolwa wesithathu uphinde wanezelwa iminyaka eyisishiyagalombili ngecala lesibhamu nelezinhlamvu, yena isigwebo sakhe siyiminyaka engu-78. Abameli bababulali bazamile ukubacelela ukuba kudluliswe icala nezigwebo kodwa inkantolo yanqaba yathi ubufakazi enkantolo banele ukuba ifike kulesi sinqumo esikhiphile. Ngaphandle kwenkantolo kube nenhlokomo nenjabulo kumalungu omndeni, okubalwa unina kamufi nodadewabo. Umfowabo uMnuz Sipho Mhlanzi, ekhulumela umndeni uthe yize engeke esabuya umfowabo kodwa isigwebo sibasule izinyembezi. “Umama uma ebona umuntu ofake umfaniswano wephoyisa ubevele akhale ngenxa yokuhlukumezeka kwakhe ngalolu daba lokubulawa kukamfowethu. Izingane zakhe zithwele kanzima, azikwazi ukwamukela okwenzeka. Sijabule namhlanje ukuthi inkantolo izesulile izinyembezi zethu ngokukhipha isigwebo esikhulu kangaka. Siyabonga kubaphenyi, oKlebe noNgqongqoshe wamaPhoyisa uMnuz Bheki Cele owazifikela ekhaya wasingcwabisa, wathi abasolwa bazoboshwa njengoba begwetshiwe namhlanje,” kusho uMhlanzi.