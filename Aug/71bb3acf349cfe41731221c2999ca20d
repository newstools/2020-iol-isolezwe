Simphiwe Ngubane AMAPHOYISA asephinde axwayisa umphakathi ngobugebengu bokudunwa kwezimoto eMkhanyakude zishushumbiselwe eMozambique. Okhulumela amaphoyisa KwaZulu-Natal, uColonel Thembeka Mbele, uthe izigilamkhuba ziphanga izimoto zosomabhizinisi imisebenzi yabo edinga bahlangane nabantu njengalabo abakha amakhabethe. UCol Mbele uthe osomabhizinisi abayizisulu yilabo okumele baqale bazoklama ngaphambi kokuthi umsebenzi uqalwe. “Uma befika lapho bebizwe khona yizigilamkhuba, kuhanjwa nabo kuyiwe endaweni ekude. Le ndawo iba kude nesiteshi samaphoyisa. Uma befika khona bese bephucwa iselula, imali nemoto,” kusho uCol Mbele. Uthe izimoto zidunwa zeqiswe umngcele zibheke eMozambique. Abagilwa bashiywa buqamama nesiteshi samaphoyisa nemigwaqo emikhulu. Lapho imoto isuke seyeqisiwe umngcele. Sicela osomabhizinisi abenza imisebenzi ebahlanganisa nabantu ukuthi baqaphele. Sibeluleka ukuthi baqale bathinte amaphoyisa khona ezobaphelezela ngaphambi kokuhlangana nabantu,” kusho uCol Mbele. Uthe noma bacele amaphoyisa ukuthi ababhekele labo bantu abababizayo ukuthi bababizela umsebenzi ngempela noma bafuna ukubaholela ophathe. Emasontweni amathathu edlule amaphoyisa abambe umkhuba wokushushumbiswa kwezimoto ngeloli yezinkwa eJozini. Iveni lakwaTotoya elalebiwe eDurban North lalifakwe phakathi elolini lezinkwa. Umshayeli weloli waphuma wadla phansi ngesikhathi emiswa amaphoyisa. Umphakathi waseManguzi, Jozini nasoPhongolo ukhala ngokwebelwa izimoto zishushumbiselwe eMozambique. Lokhu kwenze uhulumeni wesifundazwe wakha udonga oluwukhonkolo emngceleni ohlukanisa iNingizumu Afrika neMozambique ukunqanda ubugebengu.