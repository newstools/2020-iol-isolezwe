BASALE dengwane abomphakathi waseMonkey Town, eDalton ngaseNew Honover, kusha imijondolo engu-80, emva komlilo wequbula ngoLwesibili ekuseni. Abaningi bebesemsebenzini ngesikhathi kuqubuka lo mlilo. Kuthiwa ushe ubuhanguhangu kwaze kwafika izicishamlilo sekushe izindlu eziningi. Omunye ohlala kule ndawo, uNkk Tholakele Ximba (50), uthe ufe olwembiza njengoba eshelwe yiyo yonke impahla yakhe. “Angazi kwenzekeni, sithole ngabo-9 ekuseni ukuthi kuyasha. Ngishayelwe ucingo ngisemsebenzini. Kushe imijondolo engu-80, nendlu yezitini enkulu eyodwa. Abantu bebesemsebenzini, sangakwazi ukukhipha izimpahla. Asazi uqale ngakephi umlilo,” kusho uNkk Ximba. Uthe usale nakugqokile. “Ngishelwe yikho konke, imibhede, amafriji nenye impahla. Ngihlala ngedwa, kukhona abahlala nezingane zesikole. Bashelwe ngomazisi, nezitifiketi zezingane. "Asazi sizolala kuphi, ngisazocela kubangani,” kusho uNkk Ximba. Uphiko lwezinhlekelele kuMasipala waseMshwathi lusebenza ngokubambisana nowaseMgungundlovu ukubheka umonakalo. Ophethe ezokuxhumana kumasipala waseMshwathi uMnuz Sibusiso Mkhithi, uthe: “Sesixhumanile nabakwaSassa noMnyango wezokuThuthukiswa koMphakathi ukuthi bafike ngokushesha bazobheka ukuthi bangalekelela ngani. "Lokhu kuzosisiza ukuthi sikwazi ukuhlela ukuthi laba bantu abasele dengwane bazolala bedleni futhi bazolalaphi. "Siyayibuka-ke nemithetho yomvalelandlini njengoba negciwane iCorona lidla lubi nje. Sesibize noMnyango wezeMpilo ukuthi nawo uqinisekise ukuthi silandela imigomo. "Ubuholi bakamasipala kubalwa uMeya (uMnuz) uMandla Zondi nekhansela lewadi, uMnuz Phlilip Dladla, benza konke okusemandleni ukulekelela,” kusho uMkhithi. Amaphoyisa athe ayazi ngokusha kwale ndawo kodwa alikho icala elivuliwe.