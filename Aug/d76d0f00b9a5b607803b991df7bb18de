BAWU-42 289 abantu abadlwenguliwe eNingizimu Afrika. Lokhu kuvele embikweni wezobugebengu owethulwe nguNgqongqoshe wamaPhoyisa uMnuz Bheki Cele. Embikweni kuvele ukuthi iNanda ihamba phambili ngamacala okudlwengula ezweni jikelele kwazise kubikwe awu-297, ilandelwe uMlaza ngawu-293. Endaweni yesithathu wuMthatha okubikwe amacala awu-257 bese endaweni yesine kuba yiPlessislaer (eMgungundlovu) lapho kubikwe amacala okudlwengula awu-236. UCele uthe utshwala bunomthelela ekudlwengulweni kwabantu wathi amacala amaningi enzeka eduze kwezindawo zokuphuza. “INanda ihamba phambili ezweni jikelele ngokudlwengula. Uma sibheka awokubulala ilele isithathu bese uMlaza ube sendaweni yesine. Amahostela nawo asinika inkinga,” kusho uCele. Kwehle ngo-53% ukubulawa kobhejane selokhu kuqale * -2020. Bawu-166 ababulewe kulo nyaka uma kuqhathaniswa nabawu-316 abase bebulewe ngesikhathi esifanayo nyakenye. Bawu-150 ababulawe eziqiwini zikahulumeni, babe wu-16 ababulawe eziqiwini ezizimele. KwaZulu-Natal sekubulawe abawu-40. “Ukubheduka kweCovid-19 kunciphise isibalo sabantu abazulayo kwandisa isibalo sezinhlaka zomthetho ezindaweni ezihlukene okunciphise izinga lokubulawa kobhejane,” kusho uNkk Barbara Creecy onguNgqongqoshe wezeMvelo.