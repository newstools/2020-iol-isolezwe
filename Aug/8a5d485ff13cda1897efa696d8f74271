LIMISIWE ibhodi lenhlangano ebhekele ukongiwa kwemvelo Ezemvelo KZN Wildlife kulandela ukuvela kwenzinsolo eziqanda ikhanda zokuthi kunenkohlakalo edla lubi ethinta amalungu aleli bhodi. Izolo uNgqongqoshe wezokuThuthukiswa koMnotho, ezokuVakasha neMvelo KwaZulu-Natal, uNkk Nomusa Dube-Ncube, uthe unqume ukulimisa ibhodi wacela noNgqongqoshe wezeziMali eKZN, uMnuz Ravi Pillay, ukuthi aqale uphenyo ngokusebenza kwemali kwezeMvelo KZN Wildlife. Uthe uwamise wonke amalungu ebhodi elandela isiGaba 12 soMthetho weKwaZuluNatal Nature Conservation Management ka-1997. Ukumiswa kwebhodi kusho ukuthi isikhulu esibambile kwezeMvelo yisona esizobhekela ukusebenza kwale nhlangano. Esitatimendeni esithunyelwe kwabezindaba, uNkk Dube-Ncube uthe uzothumela imibiko njalo kumalungu esiShayamthetho awachazele ukuthi kwenzekani kwezeMvelo. Kuzokhumbuleka ukuthi kube nemibiko yokungaphathwa kahle kwemali kwezeMvelo KZN Wildlife eminye ebikhishwa yiDA eyayikhala ngethenda yokubiya iHluhluwe iMfolozi Park eyadla uR30 million. Bekukhona nemibiko yokungasetshenzwa kahle kodaba oluthinta ukuvikelwa kobhejane. “Ngiyazibophezela ukuthi ngizokwazisa uNdunankulu namalungu kahulumeni wesifundazwe ngakho konke okwenzekayo ukulungisa isimo kwezeMvelo. Zonke izinhlaka ezithintekayo okubalwa nomphakathi zizokwazi ukuthi kwenzekani ngoba abakhokhi bentela yibona abasikhethile okufanele siqinisekise ukuthi siyabhekela. Okwamanje ngeke sidalule okuningi, asifuni ukuphazamisa uphenyo,” kusho uNkk Dube-Ncube esitatimendeni.