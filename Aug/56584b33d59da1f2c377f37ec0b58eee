Unkosikazi wesilomo somsakazi esidlule emhlabeni kuleli sonto, uBob ’’The Jammer’’ Mabena, udalule imfihlo ebeyenza bahlale besothandweni oluvutha amalangabi benesitahndwa sakhe seminyaka eyisikhombisa. U-Eucharist Hadebe uthe uMabena ubeyindoda ekhethekile nebimthanda ngendlela ekhethekile. Ukumqabula ngendlela ekhethekile nsuku zonke, kwenza wazizwa engowesifazane okhethekile empilweni yalo msakazi. “Inhlonipho onginike yona, uthando onginike lona sisobabili nasemphakathini, indlela obungiqabula ngayo, ngisho sithule sobabili bekusuke kuvunguza uthando,” kusho u-Eucharist othe uMabena wenze iminyaka eyisikhombisa bendawonye yaba ngekhethekile. Uchaze ihora lokugcina enoMabena njengelikhetheke kakhulu empilweni yakhe, wathembisa ukunakekela zonke izingane eziyisishiyagalombili athe umyeni wakhe ubezithanda ngendlela engachazeki njengoba zonke bezinamagama eziteketiswa ngawo ingane ngayinye. Nendodakazi endala kaMabena, uKgomotso, ichaze uyise njengomuntu obafundise uthando, wase efunda umyalezo wazo zonke izingane zakwabo ebezime ziklele ebhokisini lalesi silomo njengendlela yokuvalelisa kuyise. UMabena uzoshiswa kwezinye zezindawo ezikhethekile ePretoria namhlanje.     