Isihlabani somculo wokholo futhi esingumethuli wohlelo lweTV nomsakazi, uSiyabulela “M-Siya” Maawu, sibhale la mazwi ezinkundleni zokuxhumana maqede sahamba emhlabeni. UM-Siya (40), obengumfundisi ebandleni iHope Christian Church eKatlehong, ushonele eTambo Memorial Hospital, eBoksburg, ngoLwesihlanu ekuseni. Abaningi bazomkhumbula uM-Siya nge-albhamu eyayisihloko sithi Amanxeba neyamenza waqokwa kwiBest Song of The Year nakwiBest Traditional Album kuma-8th SABC Crown Gospel Music Awards. Ngaphandle kokucula, uM-Siya, odabuka eMthatha, ubebuye asakaze uhlelo oluthi Wednesday Live kwiRadio Pulpit futhi ethula oluthi According To The Bible kuSoweto TV. Ushona nje ubelungiselela ukukhipha i-albhamu yakhe entsha esihloko sithi Abantu Abazi. Eminyakeni eyedlule wazakhela udumo ngamanoni ayethakwe namahlaya njengengoma eyayithi Ngikhathele Ukushaywa Yilomfazi neyayithi Ikhoth’ Eyikhothayo. Phakathi kosaziwayo abadlulise ukukhala kwabo ngoZanele LaMbokazi Nkambule, Thinah Zungu, Thulani Ga Ndlela, Thobekile Mkhwanazi, Percy Ingle, Dennis “Nzonzo” Ntombela, Fundiswa Xaba nabanye. Kuze kwayiwa koshicilela kungakatholakali ukuphawula kwabomndeni.