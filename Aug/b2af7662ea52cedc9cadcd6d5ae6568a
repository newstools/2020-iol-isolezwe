ABAKWA-ESKOM basuse zonke izintambo zikagesi ezixhunywe ngokungekho emthethweni eThornville, eMgungundlovu kuleli sonto. Batheleke kule ndawo engomazakhele, bagqashula zonke izintambo njengoba kunohlelo lokuthi bafakelwe ugesi ngokusemthethweni. Umphakathi waseThornville wazakhela wona ugesi ongekho emthethweni, bazifakela izigxobo, bafaka izintambo nama-transformer. Ngokusho kwesitatimende esithunyelwe ngabakwa-Eskom, cishe ingu-4 000 imindeni ebisebenzisa lo gesi ongekho omthethweni. Abaningi bebengawukhokheli nhlobo ugesi kule ndawo. Bathe bebekhathazekile kakhulu ngoba ukuxhunywa kukagesi ngale ndlela bekubeka umphakathi engozini, ikakhulukazi izingane. Kube sekuba nezingxoxo phakathi kwabakwa-Eskom noMasipala uMsunduzi nomphakathi wakule ndawo, kwavunyelwana ngokuba ususwe lo gesi okhona ongekho emthethweni bese befakelwa osemthethweni. Ngesitatimende abakwa-Eskom izolo, bathe kube kuhle ukusebenzisana nezinhlaka ebezithinteka kulolu daba. Isigaba sokuqala sokufakwa kukagesi siqalile njengoba kungu-Agasti, uma kuhambe ngohlelo lwabo kuzophela * -Agasti sekukhona amakhaya akhanyanyo ngokusemthethweni. “Uma sebefakelwe ugesi osemthethweni, bazobe sebekwazi ukukhokhela ugesi abawusebenzisayo. U-Eskom usebenzisa imali ekhokhwa amakhasimende ukulungisa ingqalasizinda kagesi ukuze uqinisekise ukuthi bonke abantu bayawuthola. Uma abantu bengakhokhi kusho ukuthi uzocinywa futhi kube nenhlawulo.” . Abakwa-Eskom banxuse ukuba ugesi oxhunywe ngokungethetho nezintambo ezivele obala ukuba kubikwe kwinombolo ethi: 08600 37566.