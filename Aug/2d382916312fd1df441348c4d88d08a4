UMZULISWANO wokuqala wombango ngesondlo phakathi kowayengumengameli wezwe uMnuz Jacob Zuma nonkosikazi wakhe uNkk Tobeka Madiba-Zuma, uphele ngaphandle kwesisombululo izolo. UZuma uyiswe enkantolo wunkosikazi wakhe uNkk Madiba-Zuma, ofuna isondlo sikaR14 000 sendodakazi yabo eneminyaka engu-14. Ummeli kaZuma uMnuz Eric Mabuza, ukuchithile lokhu wathi uZuma ungubaba oqotho oyinakekelayo ingane yakhe. Emuva kokuba kulalelwe udaba ngasese, omele uZuma u-Advocate Nqaba Buthelezi no-Advocate Rudolph Mbalula, banqabile ukuphawula. Ngesikhathi behamba enkantolo uButhelezi ubelokhu ephindelela ukuthi akukho angakusho kwabezindaba ngaleli cala. UNkk Madiba-Zuma naye akazange aphawule, emuva kokuhlangana ngasese, ube eseshushumbiswa ngabagada uZuma nomndeni wakhe. Ukhishwe ngasemuva kwenkantolo. Umshushisi wamacala emibango esondlo uMnuz Thulasizwe Mahlobo, uthe ngeke adalule okwenzekile bengasese. Uthe kumele balalele izinhlangothi zombili ukuzama ukuqhamuka nesisombululo odabeni olusuke luthinta umbango wesondlo. “Bekuhlanganiswa izinhlangothi zombili ukuzwa ukuthi kwenzekani nokuzama ukuba sithole isisombululo. Bengilekelela kulolo hlelo,” kusho uMahlobo. Uthe njengoba ebhekene namacala ombango wesondlo, akakwazi ukudalula okusuke kwenzeka wathi kumele kubuzwe abameli babamangalelene. “Mina bengingamele uhlelo, anginalo ilungelo lokukhipha imininingwane ngokwenzekile. Kuzoba ngabameli bezinhlangothi zombili abazokhuluma uma bevumelana,” kusho yena. Akuvezile wukuthi zombili izinhlangothi zizobuya enkantolo maduzane. “Basazobuya bobabili. Bobabili basazozama ukubonisana (uZuma noMadiba-Zuma). Bazobe sebebuyela kimina. Bazoqeda konke esikhulume ngakho. Akukho esisakukhulumile manje. Izinhlangothi zombili kumele zibonisane bese zifika esivumelwaneni,” kusho uMahlobo. – ANA