Ngesonto eledlule kubikwe izigameko zokujikijelwa ngamatshe kwabashayeli uma bedlula ngaphansi kwamabhuloho okuthiwa izigilamkhuba zikwenza ngenhloso yokubamba abashayeli bezimoto inkunzi. Isitatimende esikhishwe yihhovisi likaNtuli, sithi lesi senzo esiwubulwane sidlange kakhulu emgwaqweni onguthelawayeka uN2 eThekwini futhi sibeka impilo yabasebenzisa ugwaqo nabashayeli engozini. “Lo mkhuba siwubuka njengoyihlazo owubugebengu obeka impilo yabasebenzisi bomgwaqo abamsulwa engcupheni. Izigebengu ezenza lo mkhuba ezidlange eThekwini kungekudala zizobanjwa,” kusho uNtuli. Uthe bafuna bonke abenza lo mkhuba baboshwe baphinde bagixabezwe ngezigwebo ezinzima. “Sinxusa abashayeli ukuthi baqaphele uma besondela emabhulohweni, bangami noma kungathiwa kuphansi kwasiphi isimo kunalokho baphuthume ukuyocela usizo esiteshini samaphoyisa esiseduza,” kuqhuba uNtuli. Izigilamkhuba kuthiwa indlela ezenza ngayo ziphonsa itshe emgwaqweni okuthi uma umshayeli emisa imoto ziphuthume kuye zimbambe inkunzi zimphuce izinto zakhe. Sekubunjwe ithimba elizoqapha lo mkhuba okukhona kulo onogada bezinkampani ezizimele nabakamasipala, amaphoyisa ophiko lwakaSAPS nawakaMasipala weTheku. Uthe lolu hlobo lobugebengu luke lwadla lubi esikhathini esedlule kodwa ithimba lakwazi ukubunqanda. Kunxuswa umphakathi ukuthi uma kwenzeka uba nezinsolo ozisolayo ushayele inombolo yamaphoyisa ethi-08600 10 111 noma eyoMnyango wezokuPhepha ekaWhatsApp ethi 063 697 9569.