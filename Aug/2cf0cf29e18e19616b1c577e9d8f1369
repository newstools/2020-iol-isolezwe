UNksz Smangele Mnyandu (34) waseMlaza elandisa Isolezwe ngokuhlaselwa kwakhe, uthe kwaba khona ingxabano phakathi kwamalungu omndeni ngosuku ahlaselwa ngalo. “Impi yaqala ngesikhathi ngithukwa amanye amalungu omndeni emva kwengxabano esaba nayo, kwathi ngesikhathi ngiya egunjini lami lokulala ngahlaselwa amalungu amabili omndeni angishaya angidonsa ngezinwele.” Uthe akazi noma uphephile yini kubo njengoba engazi noma abesifazane bomndeni wakhe bangazama yini ukumqedela. “Indlela abangishaya ngayo iyakhombisa ukuthi babefuna ukuqeda ngami njengoba ubuso bami babudumbile. “Okubuhlungu kakhulu ukuthi ingane yami encane yakubona konke ukuhlaselwa kwami okuzokwenza ukuthi kube nzima kuyona ukukhululeka ngabantu abahlasela unina,” kusho uNksz Mnyandu. Owenhlangano engenzi nzuzo iNathi Singabantu Foundation, uMnuz Vincent Mathonsi, uthe ucela umthetho usebenze. “INingizimu Afrika ilwa nokuhlukunyezwa kwabantu besifazane kuyimanje kepha kukhona abantu ababona kuyinto elungile ukuhlukumeza umuntu wesifazane ophila nokukhubazeka, sifuna ubulungiswa ukuze nabanye bafunde isifundo sokuthi abantu besifazane abahlukunyezwa,” kusho uMathonsi. Okhulumela amaphoyisa KwaZulu-Natal, uColonel Thembeka Mbele, uthe amaphoyisa aseMlaza aphenya icala lokushaywa komuntu wesifazane. Kuboshwe abasolwa ababili abaneminyaka engu-38 no-56. “Owesifazane owavula icala wabe eseboshwa naye emva kokuthi omunye wabasolwa amvulela icala lokushaya. Bobathathu abasolwa bavele eNkantolo yeMantshi eMlaza ngo-Agasti 19. “Icala lahlehliselwa uSepthemba 2,” kusho uColonel Mbele.