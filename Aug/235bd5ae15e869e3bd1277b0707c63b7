IQALE phansi intukuthelo novalo kumalungu omphakathi waseMthwalume kudedelwa obesolwa ngokuba umalugaju okuthiwa kudalwe wubufakazi obungene ngemuva kokuthi isidumbu somsolwa wokuqala kuleli cala sitholwe silenga esitokisini eScottburgh, ngoMsombuluko ekuseni. Bekulindeleke ukuthi abasolwa ababili ababoshwe ngesonto eledlule ngokubulawa kwabantu besifazane, izidumbu zabo ezitholakale zilahlwe esimobeni eMthwalume babingelele imantshi, eNkantolo yeMantshi yaseMzumbe kodwa kwangabe kusenzeka. UMnuz Jeffrey Phehlukwayo onguyise wabesifazane ababili uNksz Akhona (25) noNosipho Gumede izidumbu zabo ezatholwa zilahliwe esimobeni ngo-Ephreli nonyaka, uthe kumzwise ubuhlungu kakhulu ukudedelwa komsolwa. “Lo msolwa odedelwe ngiyamazi futhi sakhelene. Akukho obekungisolisa ukuthi nguyena kodwa ngemuva kokuboshwa kwakhe nokutholakala nezinye izimpahla zabagilwa, ngibe nesiqiniseko sokuthi uyathinteka ekufeni kwabesifazane endaweni. Angazi ngizombhekelwa ngubani njengoba ekhishiwe nje,” kusho uPhehlukwayo. Isolezwe lithole ngamanye amalungu omphakathi angathandanga ukuvela ukuthi kubo kamsolwa sekusele amanxiwa njengoba kuthiwa bathuthe ngeSonto ngemuva kwezinsuku ezimbili eboshiwe. UNksz Hlengiwe Gambushe, oyisishoshovu somphakathi okuthiwa nguyena owayehola imashi ngenyanga edlule ukuthi udaba lokubulawa kwabesifazane lusukunyelwe, wathi kumthukuthelise kakhulu ukudedelwa komsolwa wasendaweni. “Yibuphi ubufakazi obudingwa yinkantolo? Engani izimpahla zokugqoka okubalwa khona namaselula amathathu okungokwabagilwa kwatholakala kuye? Ngizizwa ngiphelelwa amandla sesisebenze kangaka ukuthi kuboshwe izigilamkhuba. Kwakhona ukufa komuntu esitokisini kwenzeka kanjani engaphansi kweso lamaphoyisa?” kubuza uNksz Gambushe. UNksz Bongekile Sithole naye oyilungu lomphakathi uthe abesifazane basasengcupheni yokubulawa. “Ngeke siphele amandla. Siyazi siyafuna ukuthi iqiniso ligcine lisobala. Kuyacaca ukuthi kukhona umuntu onamandla kakhulu laba abamsebenzelayo ngoba umsolwa omunye sizwile kuthiwa uzame ukuzibulala, abekephi amaphoyisa? Ukuthathephi azame ukuzidlisa ngakho engaphakathi esitokisini?” kukhala uNksz Sithole. Oyinduna esigodini sasemaThulini, uMnuz Jabulani Mngoma, uthe kubathukuthelise kakhulu okwenziwe yinkantolo. “Okwenzeke enkantolo kusikhombise ngokusobala ukuthi ubulungiswa abukho emaphoyiseni. Abukho ngisho phezulu uma kukwazi ukuthi umuntu kungathiwa ufele ezitokisini. Kungani kuthiwa kufe lo ophambili kuthiwe osele osemuva?” kubuza uMngoma. Umphakathi ubuvuke ngesikabhadakazi wadela amakhaza abeshubisa umnkantsha wazobhikisha ngaphandle kwamasango enkantolo. Nakuba izinkantolo ziqala ukusebenza ngehora lesishiyagalombili kodwa kuthe kushaya ihora lesikhombisa bese kuvele kuphithizela ngaphandle kwale nkantolo abanye bedlubhe izimpahla ezinemibala yamaqembu ezepolitiki. Bebecula ndawonye bebeke eceleni ukwehlukana ngokwezepolitiki bephakamise izingqwembe ebezigcizelela ukuthi abasolwa baboshwe banganikwa ibheyili. Kusuke esinamathambo ngesikhathi iveni obekusolakala ukuthi inabasolwa ingena enkantolo nalapho amalungu omphakathi ebesho ukuyibamba ngezandla. Ngesikhathi Isolezwe likhuluma nabathile ngaphambi kokuqala kokungena kwenkantolo, bonke bebenethemba lokuthi abasolwa bazovalelwa bangaphinde babuye emphakathini. Bebekhona nabesebezwile ngokufa komunye wabasolwa yize bekungakaqinisekiswa. Ngenxa yombhedukazwe iCorona, yizintatheli namalungu omndeni nabaholi abathile bomphakathi kuphela abavunyelwe ukungena enkantolo. Kuphele ihora kuhleziwe kodwa esinye sezisikhonzi zenkantolo sitshele amalungu omphakathi nezintatheli ukuthi umshushisi omkhulu ulichithile icala wathi ubufakazi abenele. Zijikile izinto kwakhuphuka imimoya ngesikhathi abaholi bomphakathi bechazela amalungu omphakathi abengalinganiselwa ku-300 abegcwele ngaphandle, ngokuchithwa kwecala. Basole ukungasebenzi ngendlela kwamaphoyisa nesandla semfene kulolu daba. Kube nesasasa ngesikhathi kutheleka uNgqongqoshe wamaPhoyisa kuleli, uMnuz Bheki Cele kodwa ogcine sebemhhewula ngesikhathi egcizelela ukuthi akuhlakazekwe njengoba amalungu omphakathi abenganyakazi emasangweni enkantolo efuna ukuzibonela umsolwa odedeliwe. Uphiko lwabesifazane kwi-ANC KwaZulu-Natal luthe kuyabakhathaza ukuthi umsolwa ufe engaphansi kweso lamaphoyisa. USihlalo walolu phiko, uNksz Nonhlanhla Gabela, uthe badinga izimpendulo kulolu daba. “Sinxusa uCele ukuthi angenelele ngokushesha. Sikholwa wukuthi kukhona olunye ulwazi olufihliwe,” kusho uNksz Gabela.