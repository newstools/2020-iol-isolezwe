KUTHUNUKE izilonda ebeseziphola emndenini okwabulawa ilungu lawo ngendlela efanayo eminyakeni edlule, ukutholakala kwezidumbu zabesifazane zilahlwe epulazini lomoba eMthwalume. UNksz Nosipho Ngcobo ongudadewabo kaNksz Nombali Ngcobo, isidumbu sakhe esatholwa silahlwe emobeni eMzinto ngo-2007 emuva kwesikhathi esingangenyanga edukile, uthe izigameko zakamuva ezibikwa eMthwalume zibavusele izinhlungu. UNombali ngomunye wabesifazane abangu-13 ababulawa wumalugaju uThozamile Taki owagwetshwa odilikajele abangu-13, iminyaka engu-208 nengu-16 icala ngalinye ngokubamba inkunzi ehlomile yiNkantolo eNkulu yaseThekwini. “Ngike ngazibuza ukuthi uTaki usephume nini ejele? Selokhu kuvele izindaba zokutholwa kwabo emobeni. Ekhaya sekuvele kwashuba sengathi udadewethu ubulawe izolo, ikakhulu enganeni kamufi okwenzeka isigameko isencane kakhulu,” kusho uNksz Ngcobo. Uthe usola abagila lo mkhuba wokubulala abesifazane eMthwalume ukuthi bangabanye abebesebenzisana noTaki ngoba wanqaba ukuveza amagama abantu ayesebenzisana nabo kwaze kwaba uyagwetshwa. “Imindeni kudingeka ithole usizo lokwelulekwa ngokomqondo ngoba lesi yisimo esingelula ukuthi semukeleke kalula.Ngebhadi thina asikwazanga ukulekeleleka ngokwelulekwa komqondo,” usho kanje. Ziyisithupha izidumbu ezitholwe kuleli pulazi eliseMthwalume kanti kunengebhe yokuthi kungenzeka ukuthi kunomalugaju obulala abesifazane. Isidumbu sakamuva sitholwe ngoLwesine ngeledlule kanti akucaci ukuthi ngesikabani ngoba kusenziwa ulibofuzo. Esinye esitholwe ngoLwesibili olwedlule ngesikaNksz Zama Chiliza (39). Ezinye ngezikaNosipho (15) nodadewabo uNksz Akhona Gumede (25) abatholwa ngo- Ephreli nonyaka babegcine ukubonakala ngoNovemba 19 nyakenye. UNksz Nelisiwe Dube (23) esakhe isidumbu sitholwe endaweni efanayo ngenyanga edlule kanti wayegcine ukubonakala ngoJuni 28 ephume ekhaya ezobuya. EsikaNksz Bajabulisile Duma (41) satholwa ngo-2018. Imindeni ibonge ukusukuma kukahulumeni yathi uxhaso elutholayo luyithoba amanxeba. Eminye yemindeni ithe ayikakulungeli ukukhuluma. UNksz Silindile Dube ongudadewabo kaNelisiwe, uthe ukuboshwa kwabasolwa ababili kulethe ithemba. “Akukwazi ukuthi bekungabantu ababili abebengabulala abantu abaningi kanje. Okusithuse kakhulu wukuthi omunye wababoshiwe ngumuntu wendawo, esimaziyo,” kusho uNksz Dube. UMnuz Jefrey Phehlukwayo uyise kaNosipho no-Akhona, uthe bese behlanze ngedela sebelindele ukuthi amadodakazi awasekho. “Bekungesibo abantu abebehamba izinsuku bengabuyi ekhaya. Ukulahleka kwabo ngoNovemba kwenza sabona ukuthi kukhona okubavelele. Sifisa bajeze abenzi bokubi,” kusho uPhehlukwayo. I-IFP eholwa uMengameli wayo uMnuz Velenkosini Hlabisa, ibambe umkhuleko nemindeni nomphakathi ezimobeni lapho kutholakale izidumbu izolo. Bekuhambele noNgqongqoshe wamaPhoyisa uMnuz Bheki Cele nowezokuPhepha nokuThutha eKZN uMnuz Bheki Ntuli. UHlabisa uthe kumele abasolwa uma betholwa benecala bathole odilikajele banganikezwa ibheyili. “Sifisa izinkantolo zenze isibonelo kubantu abadlwengula baphinde babulale abesifazane. Uhulumeni akalimele ngezinyawo leli cala lisheshe lizigwebe izigilamkhuba,” kusho uHlabisa. Kubasolwa ababili ababoshiwe kuthiwa oyedwa ubesebenza egaraji kanti kukhona otholakale nezimpahla eziyamaniswa nezabagilwa.