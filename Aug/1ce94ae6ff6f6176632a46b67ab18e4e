BASABISA ngokhukhulelangoqo wemashi ezohambisana nokuphazanyiswa kwendlela yokuhlinzeka imiphakathi eyakhele iTheku amanzi osonkontileka abasola umkhandlu ngokungabaniki umsebenzi. Izolo ekuseni osonkontileka abalinganiselwa ku-150 abenza yonke imisebenzi ephathelene namanzi, baqoqelane epaki iGugu Dlamini eWorkshop befuna ukudlulisa incwadi enohlu lwezikhalo emkhandlwini. Badele amakhaza befuna izimpendulo kumasipala, baveza ukuthi abanye babo bathe selokhu bagcina ukuthola umsebenzi ngoJanuwari. Basola inhloko yophiko olwengamele amanzi nokuqoqwa kwenyubathi, uMnuz Ednick Msweli, abathi iyona epheka ithulula ngokumele benzele umkhandlu umsebenzi wokulethelwa kwabantu amanzi. Usonkontileka uNksz Thobile Cele uthe sebecele imihlangano eminingi noMsweli ukuze abacacisele ukuthi kuqhubekani ngabo kodwa abamtholi. “Asisabizwa emashiftini njengenhlala yenza. Sambiza uMsweli wangaphendula futhi akezi lapho esisuke simbizele khona. “Indlala iyasishaya singosomabhizinisi abancane. Esizosuke sikwenze wukuthi siphazamise ukuhlinzekwa kwemiphakathi ngamanzi ngoba kasilalelwa uma sikhuluma, yithina esiwaziyo lo msebenzi,” kusho uNksz Cele. Uzakwabo ocele ukungadalulwa igama lakhe ephepheni esabela ukuthi hleze engasanikwa umsebenzi, uthe umkhandlu awubaniki izimpendulo ukuthi usabadinga noma cha. “Asinikwa imisebenzi futhi akekho ositshelayo kwenzekani. Silinde into esingayazi,” kusho usonkontileka. Okhulumela uMasipala weTheku, uMnuz Msawakhe Mayisela, uthe uma kunomuntu onesikhalo ngendlela ekhishwe ngayo ithenda angabika udaba lwakhe ophikweni lomkhandlu, oluphenya ukuthi yonke imigudu ilandelwe ngobuqotho. Uthe umasipala ngokugunyazwa wuMthethosisekelo nemigomo elawula ukuthengwa kwempahla uyazibophezela ekutheni akubi khona ukwenzelela, uhlelo luvulelekile, kuyancintiswana futhi akukho ukuphulwa kwemigomo yokukhishwa kwethenda. “Zonke izinkontileka kuhlanganisa nalezo zamanzi nokuqoqwa kwenyubathi, zenganyelwa futhi zahlulelwe ngabasebenzi bakamsipala emakomitini afanele iBid Adjudication Committee neBid Evaluation Commiittee,” kusho uMayisela.