UZikalala ukusho lokhu izolo ngesikhathi evula isibhedlela sikaR232 million esibhekela abaneCovid-19 esingaphakathi emagcekeni esibhedlela iClairwood, eMobeni, eThekwini. Isibhedlela sakhiwe izinyanga eziyisithupha kanti uZikalala uthe kudala bekuthatha iminyaka emithathu ukwakha isibhedlela. Izolo uZikalala, uNgqongqoshe wezokuHlaliswa kwaBantu nemiSebenzi kaHulumeni uNkk Peggy Nkonyeni, owezeMpilo uNkk Nomagugu Simelane-Zulu, owezeziMali uMnuz Ravi Pillay nowezobuCiko, Amasiko, Imidlalo nokuNgcebeleka uNkk Hlengiwe Mavimbela, bahlole isibhedlela esizonakekela abaneCovid-19 uma sekugcwele kwezinye izibhedlela. “Abantu kufanele bangesabi ukulala kulesi sibhedlela konke kumi ngomumo. Isibhedlela sizosala noma sekudlule iCovid-19 okusho ukuthi yingqalasizinda ezosiza ngisho eminyakeni ezayo,” kusho uZikalala. UNkk Nkonyeni uthe isibhedlela sinemibhede ewu-290, sinamagumbi okulalisa abaguliswa yiCovid-19 abadinga ukuphefumula ngemishini nalawo abhekele abangenayo indawo yokuhlala ngabodwana emakhaya. UNkk Simelane-Zulu ucele abantu ukuthi baqhubeke nokulandela imithetho yokuphepha yeCovid-19 noma ngabe uMengameli Cyril Ramaphosa esezivulile izinhlaka eziningi zomnotho. “Kufanele siqaphele, siqhubeke nokugqoka izifonyo, ukugeza izandla nokuqhelelana. Izinhlaka zomnotho azivulelwanga ukuthi sigcaluze kodwa zivulelwe ukusiza umnotho ukuthi usimame nokuhlenga imisebenzi yabantu. ICovid-19 isekhona ngakho wonke umuntu kufanele abe neqhaza ekuvimbeni ukubhebhetheka kwayo,” kusho uNkk Simelane-Zulu. Ebuzwa ukuthi ngabe seziyehla yini izibalo zabantu abangenwa yiCovid-19 KwaZulu-Natal, uthe okwamanje ngeke athi ziyehla ngoba kuningi okufanele kubhekwe ngaphambi kokuthi kwenziwe isimemezelo. “NgoJulayi izibalo zethu beziko-3 000 njengamanje zithe ukwehla. Okwamanje ngeke sisho ukuthi izibalo zehlile ngoba iWorld Health Organisation inohlelo lwayo olucacisayo ukuthi kushiwo nini ukuthi zehlile izibalo zabantu abaneCovid-19. Sicela abantu baqaphele ngoba uma bephula imithetho yokuphepha yeCovid-19 izibalo zizobuye zinyuke,” kusho uNkk Simelane Zulu.