Izolo bekufihlwa abesifazane ababulewe bakwaNxele okungoNkk Dingeni (70), Zodwa (61), Thobeka (24), Sphelele (12) nengane enezinyanga ezingu-16 uThandolwethu. Kuqhume isililo kwabomndeni nezihlobo ngenkathi amabhokisi engena elandelana egcekeni, kwagcwala umunyu nosizi kwabebezoduduza. Amaphoyisa abegcwele yonke indawo ehlome eyizingovolo. Lo mndeni uhlaselwe ngoLwesithathu ebusuku. Ilungu lomndeni uMnuz Andile Nxele, litshele Isolezwe ukuthi bathuka izanya selokhu kwenzeke lesi sigameko. “Siyasaba ngoba umndeni wethu uhlaselwe futhi asazi ukuthi kungani. Sihlale phansi siwumndeni savumelana ukuthi kumele sisuke endaweni, laba abasindile bayohlala kwenye indawo ngoba akuphephile. Okubuhlungu nje babulale abantu besifazane abangenacala, ngenyanga yabo. Ngokwesintu umuntu wesifazane uyahlonishwa, akadutshulwa kodwa bababulale ngesihluku,” kusho uNxele. Uthe bayekele ezandleni zamaphoyisa ukuba aphenye abophe abenzi bobubi. UMnuz Muziwenhlanhla Nxele obekhulumela umndeni, uchaze ngesimo esinzima ababhekane naso ngelanga lesehlo. “Ngashayelwa ucingo ngomakhelwane bengitshela ukuthi bezwa kudutshulwa ekhaya, abahlala ekhaya ngangingabatholi ocingweni. Ngashayela wonke umuntu, ngangabathola. Ngaze ngashayela umfana omncane, oveze ukuthi ubekamkhelwane kuhlaselwa, useyasaba ukuya akhaya. Wagcina eyile wafica, sebebulewe. Ngathinta amaphoyisa cishe imizuzu engu-30 ngingawatholi. Saze saya khona sacela asiphelezele siye ekhaya. Ngafike ngashaqeka umakoti ebulewe ephaseji, ingane isemhlane nayo ibulewe. Abanye ababulewe babesegunjini lokulala. Bekuyisimo esinzima, okucacile wukuthi bebebulala ngenhloso ngoba babedubula izinhlamvu eziningi,” kuchaza uNxele. Uthe ubaxolele futhi ubathethelele abenzi bobubi. Uthe ngeke baziphindiselele ngoba ukufa kuneqiniso, nalabo ababulele usuku lokufa luyobafica. Lo mngcwabo ubuhanjelwe yinqwaba yabantu, begcwele amatende amabili, bedele imvula namakhaza. Isililo besilokhu siqhume njalo kule nkonzo yomngcwabo.