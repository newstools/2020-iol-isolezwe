ADEDELWE ngebheyili amaphoyisa amane asesiteshini esiseMatimatolo, eGreytown asolwa ngokuphazamisa ukusebenza komthetho. ULietenant Mduduzi Thabethe, uSgt Zwelihle Mkhosini, uSgt Sicelo Ndebele noSgt Avin Hamraj badedelwe yiNkantolo yeMantshi eGreytown ngebheyili kaR1000 umuntu ngamunye, ngoLwesithathu. Amaphoyisa asolwa ngokubulala uMnuz Mdumiseni Mkhize (32) waseMbulwana, owayengusomatekisi ababemphenya ngecala lokubulawa kwabanye osomatekisi ababephuma emngcwabeni ngo-2018. Kuthiwa aqamba amanga athi imoto ayehamba ngayo noMkhize yabandakanyeka engozini, uMkhize washona. UNksz Ndileka Cola okhulumela uphiko oluphenya amaphoyisa i-Ipid, uthe kulindeleke ukuthi la maphoyisa abuyele kule nkantolo ngoSepthemba 28. Umufi wayesolwa ngokuthi unesandla esehlakalweni sokubulawa kosomatekisi abadutshulwa babulawa eColenso, ngenkathi bebuya emngcwabeni womunye usomatekisi, owawukule ndawo ngo-Agasti 2018. Umndeni kamufi wavulela amaphoyisa icala uthi amshaya esesekhaya, usola ukuthi ahamba naye eseshonile. Bathi batshelwa ukuthi imoto yamaphoyisa abehamba ngayo ivelewe yingozi, yashayisa udonga kwavuleka isicabha umufi wawa, wapitshizwa yimoto, washona. Umdeni uqhuba uthi ngesikhathi eshaywa wayekhala, wagcina esethulile, usola ukuthi washona ngaleso sikhathi kodwa amaphoyisa aqhubeka ahamba naye, athi uthe uyowakhombisa lapho efihle khona isibhamu. UMnuz Zwelihle Mkhize, umfowabo kamufi, uthe bebengakezwa ngokuboshwa kwawo kodwa uma kuliqiniso bangajabula.