INEHAWU ithi konke sekumi ngomumo ngesiteleka sabasebenzi okulindeleke ukuthi siqale ngoMsombuluko. UNobhala wale nyunyana uMnuz Zola Saphetha izolo ukuqinisekisile ukuthi isiteleka siyaqhubeka wathi izingxoxo le nyunyana ebe nazo noNgqongqoshe wezeMpilo, uDkt Zweli Mkhize, uNgqongqoshe woMnyango wokuThuthukiswa koMphakathi uNksz Lindiwe Zulu noNgqongqoshe woMnyango wabaSebenzi baHulumeni uMnuz Senzo Mchunu, azizange zithele izithelo. Uthe le nyunyana ihlangane noMkhize yakhuluma naye ngokushoda kwezinsiza zokuzivikela ezikhungweni zezempilo obekuhambisana nobufakazi bokuthi le nyunyana ihambele ezibhedlela yazibonela ngokwayo ukuthi lezi zinsiza ziyashoda okwenza ukuthi abasebenzi basebenze bengaphephile. Le nyunyana isakhuluma namalungu ayo ukuze kusungulwe noma kubuyiselwe amakomiti ezokuphepha kuzo zonke izikhungo zezempilo kuleli. USaphetha uthe uMkhize usalucubungula udaba lwemihlomulo yezokuphepha le nyunyana ephakamise ukuthi kumele inikezwe abasebenzi abasekhaleni lokulwa neCovid-19. Uqhube wathi uNkk Zulu akazange ayiphendule imibuzo abebenayo ngezinhlelo zezokuphepha ezithinta abasebenzi bakwaSassa nezingqinamba ezengeziwe abasebenzi ababhekene nazo ngalesi sikhathi. “UNkk Zulu wethembisa ukuthi uzophendula namhlanje (izolo), akwenzekanga. Akukho okubambekayo okwaphuma emhlanganweni esabanawo noMchunu ngokuphepha kwabasebenzi bahulumeni njengoba kuhlasele iCoronavirus,” kusho yena. Le nyunyana izoqala uchungechunge lwezinhlelo zayo zesiteleka sokulwela ukuphepha njengoba kuneCovid-19 esiqala ngoMsombuluko. Kulezi zinhlelo kuhlelwe ukuthi abasebenzi bafake izicelo zokuya ekhefini ngakusasa ngoLwesibili, ukuhudula izinyawo, ukumasha nokunye okuyingxenye yalo mkhankaso.