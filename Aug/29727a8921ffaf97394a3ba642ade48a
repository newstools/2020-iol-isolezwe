Ukusho lokhu encwadini ayibhalele izwe izolo. Uthe uyazi ukuthi izinkampani nabantu bazama ukubuyela esimeni esijwayelekile nemisebenzi iyaqhubeka kodwa kumele singakhohlwa ukubaluleka kokuvikela imvelo. “Ukubaluleka kokuba nomnotho omusha ukuba sikwazi ukubheka ukuguquguquka kwesimo sezulu. Ukuvikela imvelo kumqoka ekuvikeleni imisebenzi, ukuqinisekisa ukuthi amafemu alokhu ekhona, ukuvikela imvelo nokuba khona kokudla. Njengoba kade kwehlile ukusebenza ezimbonini ngesikhathi sikathaqa, kube kuhle ngakwezemvelo kodwa manje sewuyaqala umsebenzi wasezimbonini ezahlukene. Ukuba khona kweCorona kuyashaqisa impela kodwa uma singenzi imizamo manje nesimo sokuguquguquka kwesimo sezulu singabaqeda nya abantu,” kusho uRamaphosa. Uthe kumele kwehliswe ukushiswa kwezinto ezingcolisa umoya. Uthe udaba lokuguquguquka kwesimo sezulu beluvele luyinkinga kuleli njengoba bekuba khona izindawo ezinesomiso, izikhukhula nokushisa ngokweqile. Uthe lokhu bekuba nomthelela ekutholakaleni kwamanzi, ukudla, ezempilo ngisho nengqalasizinda imbala. Uthe yonke imikhakha okubalwa ezokwakha, ezolimo, izimoto nokwakhiwa kwazo kumele iqikelele umthelela wokushintshashintsha kwesimo sezulu. “Umsebenzi wokuvikela imvelo usuvele uqalile kuhulumeni nasezinkampanini ezizimele. Kunezinhlelo ezibambekayo eziqaliwe ezifundazweni ezehlukene. Ezifundazweni ezifana neGauteng naseWestern Cape kunezinhlelo zokusebenzisa ubuchwepheshe besimanje kwezokuthutha umphakathi. Uthe uhlelo lokuphinde kusetshenziswe impahla nalo luyaqhubeka ngempumelelo. Uqhube wathi kumele kusetshenziswane ukuvikela imvelo ukuze kungabhekwana nenkinga yokungcola komoya esiwuphefumulayo.