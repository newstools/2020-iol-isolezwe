Abahola isibonelelo sabangasebenzi bazokwazi ukushintsha indawo abafisa ukuhola kuyo kusukela ngoMsombuluko ka-Agasti 31 kuya kuSepthemba 6. Isikhulu esiphezulu sakwaSassa uNkk Totsie Memela, sithe bathathe isinqumo sokuthi abahola izibonelelo bakwazi ukushintsha besuka ePosini bahole emabhange abo. Lokhu uthe bangakwenza ngokuvakashela ku-https://srd.sassa.gov.za bafake imininingwane yabo. “Kubalulekile ukuthi abahola isibonelelo bakhumbule ukuthi kufanele baye ePosini uma sebethole umqhafazo obatshela ukuthi imali yabo ikhona. Lokhu kwenzelwa ukunciphisa abantu abama kulayini wasePosini nokuthi amaPosi akwazi ukuba nemali eyanele abantu. Mayelana nokushintsha ukuhola ePosini uhole ebhange abantu kufanele baqinisekise ukuthi i-akhawunti ngeyabo ngoba imali ngeke ifakwe kwi-akhawunti yomunye umuntu,” kusho uNkk Memela. Udonse ngendlebe abantu ukuthi baqinisekise ukuthi imininingwane abayifaka lapho bezoholelwa khona iyiyo ukuze imali yabo ingabambezeleki. “Imali iyashesha ukukhokhwa kwi-akhawunti yomuntu lokhu kwenza angayi kobamba ulayini. Abantu abafuna ukuholelwa nge-cash transer nabo bazoyithola imali yabo ngalolu hlelo kule nyanga. Kufanele baqinisekise ukuthi yonke imininingwane okuhlanganisa nenamba yeselula ngeyabo ukuze kungaphazamiseki uhlelo lokuhola,” kusho uNkk Memela. Abangayishintshanga imininingwane yabo yokuthi sebefuna ukuholelwa ebhange noma ngohlelo lwe-money transfer bazoqhubeka nokuhola ePosini. Imibuzo evame ukubuzwa ngalolu hlelo iyatholakala ngokungena kwinombolo kaWhatsApp ethi: 082 046 8553.