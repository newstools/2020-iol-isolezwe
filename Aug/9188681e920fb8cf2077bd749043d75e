IQEMBU iDemocratic Alliance (DA), licele uNgqongqoshe wezokuThuthukiswa koMphakathi uNksz Lindiwe Zulu, ukuba aqashe abanye odokotela ukuze balekelele bangalindiswa isikhathi eside abantu ababhalisela isibonelelo sikahulumeni. Lokhu bakusho emuva kokuba uNksz Zulu eveze ngencwadi ayibhalile ukuthi balinganiselwa ku- 20 000 abantu abasha nabavuselele ukuthola isibonelelo kwiSouth African Social Security Agency (SASSA), sokukhubazeka, abasalindisiwe kodokotela ukuze bahlolwe. Ngokusho kukaNksz Zulu eWestern Cape, kunesibalo esikhulu sabantu abasohlwini lwabalindisiwe, njengoba bengu-4 945. E-Eastern Cape, bangu-835, eFree State bangu-309, eGauteng bangu-2 553, KwaZulu-Natal bangu-1 632, eLimpopo bangu-1 664, eMpumalanga bangu-1 165, eNorthern Cape bangu-359 naseNorth West bangu-4 574. Bebonke uthe bangu-19 053, abalinde ukuhlolwa odokotela. Udaba lokuhlolwa kwabantu abafaka izicelo zokukhubazeka kade lwaba yinkinga kulo mnyango njengoba bembalwa odokotela abagunyazwe ukuhlola iziguli, abanemvume ngokwenkontileka abanayo neSASSA. UNksz Zulu ephendula kokucelwa yiDA uthe okwenza izibalo zande kungenxa yokuvalwa kwamahhovisi eSASSA ngenxa kathaqa esigabeni sesihlanu, kwangasebenzeka ngendlela. â€“  ANA