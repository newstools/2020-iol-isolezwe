INTATHELI YESOLEZWE UNGQONGQOSHE wezeMfundo eyiseSekelo, uNkk Angie Motshekga, uveze ukuthi bangu-881 othisha abaqashiwe ukuvala izikhala zothisha abanezifo ezingosomathuba ngenxa yegciwane iCorona. Labo thisha uthe baqashwe ngenyanga edlule. UMotshekga, uthe eKZN kuqashwe othisha abangu- 628, eMpumalanga baba yisishiyagalombili, eNorthern Cape baba ngu-78 kanti eWestern Cape bangu-97. UMotshekga ukusho lokhu kade ephonswa imibuzo yilungu leDA ePhalamende, uNksz Nomsa Marchesi, mayelana nothisha abazovala izikhala zabanezifo ezingosomathuba. NgoJuni amalungu ePhalamende atshelwa ukuthi othisha abangu-20 140, babika ukuthi banezifo ezingosomathuba emuva kokuvulwa kwezikole. UMotshekga uthe njengoba bekusavulwe amanye amaGrade besingakabi bikho isidingo sokugcwalisela ngabanye othisha, ngenxa yalabo abatheleleke ngegciwane iCorona. “Bangu-811 othisha abalethwe ezikoleni ukuzovala izikhala zabanezifo ezingamahlalakhona kusuka ngoJulayi 17,” kusho uMotshekga. Labo thisha abazovala izikhala zabanye kuthiwa bazoqashwa ngenkontileka, ezovuselelwa uma besadingeka. UMotshekga uthe ngaphezu kwalokho kunamathwasa othisha nabalabo abasanda kuthweswa iziqu abangu-10 000 abazovala izikhala uma kunesidingo. Uthe bangu-4 776 abaneziqu zokufundisa abazithole ngaphansi komfundaze weFunza Lushaka abenza unyaka wokugcina, abangalekelela uma kudingeka. Kukhona nabanye abathola wona lo mfundaze abangu-5 664, abasalinde izikhala zokufundisa. Nabo kuthiwa bangalekelela. Kuvele ukuthi kunezikhala ezingakagcwaliswa zothisha ezingu-19 463, kuzo zonke izifundazwe zakuleli. ILimpopo ihamba phambili ngezikhala ezingagcwalisiwe ngezingu-4 948 neWestern Cape enezikhala ezincane ngezingu-466.