UNGQONGQOSHE wezokuHlaliswa kwaBantu, Amanzi neNhlanzeko, uNkk Lindiwe Sisulu, useqoke ibhodi lesikhashana eMgeni Water, elizobhekela ukusebenza kwale nhlangano emuva kokuhlakaza ibhodi elidala. UNksz Sisulu uhlakaze ibhodi elidala ngeledlule ekhala ngokuthi akulandelwanga imigomo ethile ngesikhathi liqokwa okubalwa ukuthi kufanele liphasiswe yiKhabhinethi njengoba kwenzeka kwamanye amabhodi ezinkampani zikahulumeni. Esitatimendeni esithunyelwe kwabezindaba ngaboMgeni Water, kuvele ukuthi amalungu ebhodi lesikhashana ngoMnuz Magasela Mzobe owuSihlalo, Thabo Johannes Tselane oyiPhini likaSihlalo, Vuyani Ndara, Sydney James, Mlamli Thembinkosi Magigaba, Bheki Innocent Dladla, uNksz Pretty Ntombela, Nksz Unathi Mhlope, uMnuz Manqoba “Boy” Ngubo, uNksz Linda Ngcobo noNksz Sindisiwe Fortunate Getyeza. Leli bhodi lizoqala ukusebenza kusukela ngo-Agasti 1. Kulesi sitatimende uNksz Sisulu uthe ibhodi elisha lizokhethwa maduze. Ibhodi lesikhashana uthe lizokwazi ukubheka umsebenzi woMgeni Water lilandela umthetho wokuphatha imali iPublic Finance Management Act, Municipal Finance Management Act, Municipal Systems Act, Companies Act neKing IV Reports on Corporate Governance. Uthe abantu kufanele bangabi novalo lokuthi kuzophazamiseka ukuhanjiswa kwezidingo ngoba bazozithola njengokujwayelekile.