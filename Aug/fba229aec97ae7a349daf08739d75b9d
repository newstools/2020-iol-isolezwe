Ocwaningweni lukamasipala olwaluhlola isimo sezindlu emalokishini, kwatholakala ukuthi indlu kaNkk Khumalo iyaqhekezeka futhi ayikho esimeni esihle. Wabe esefakwa ohlelweni olubizwa ngePre-1994 Rehabilitation and Refurbishment Programme nabanye abawu-842 baseLamontville. Ngesikhathi enikwa indlu entsha yiMeya yeTheku uMnuz Mxolisi Kaunda, ebihambisana noSihlalo weKomidi lezeziNdlu neNgqalasizinda uMnuz Thanduxolo Sabelo, neNhloko yoPhiko lwezeziNdlu kuMasipala weTheku uMnuz Lawrence Pato, uNkk Khumalo uthe ubengakholwa ukuthi indlu yakhe iyoke yakhiwe kabusha ngoba akasebenzi futhi akanamandla. “Amadlozi akwaKhumalo angibhekile. Ngijabule kakhulu ukuthola isipho esihle kangaka kwimeya noMasipala weTheku. Sengizolala kahle ngingakhathazeki ukuthi kuzongena izinyoka futhi noma izulu lina kakhulu noma kunomoya angisasabi ukuthi indlu izongiwela,” kusho uNkk Khumalo. UKaunda uthe uhlelo lokuvuselelwa kwezindlu ezindala laqalwa wuhulumeni onakakekelayo ukuze abantu bahlale ezindaweni eziphephile kwazise zazakhiwe wuhulumeni wobandlululo, owawungabanakekeli abamnyama. “Ezindlini ezwiu-842 ezingekho esimeni esikahle eLamontville, sesakhe kabusha eziwu-670. Eziwu-43 zisalungiswa. Eziwu-129 zizoqedwa kungakapheli unyaka ngoba uhlelo lokuzakha luphazanyiswe wukuqubuka kweCovid-19 eholele ekuvalweni kwezwe. Siyaziqhenya ngalolu hlelo ngoba luzothuthukisa impilo yabantu, ludale amathuba omsebenzi kubantu bendawo,” kusho uKaunda.