Kuthiwa unina ka-Asimbonge Khanyile (4) ubesaphumele phandle eyolanda i-mop ematasa kwelinye ikamelo nemisebenzi yasendlini, indodana yakhe ibihleli kusofa ibuka ithelevishini. Ugogo ka-Asimbonge, UNksz Nozipho Khanyile, uthe indodakazi yakhe inqandwe abantu ibuyela endlini ebisha ubuhanguhangu iyohlenga ingane yayo. “Ngibuye emsebenzini ngatshelwa ukuthi unina womntwana ubeyolanda i-mop ngaphandle wezwa abantu bememeza bethi kuyasha kwelinye ikamelo. Bese bebonile ngefasitela ukuthi ingane isiphangalele ngoba bebemvimbela ukuthi angene endlini ayoyihlenga,” kusho uNksz Khanyile. Ikhansela lendawo, uMnuz Skhumbuzo Nhlapho, lithe libikeliwe ngalesi sigameko lafika emndenini lizokhalisana nawo. UNgqongqoshe woMnyango wezokuBusa ngokuBambisana neziNdaba zoMdabu eKZN uMnuz Sipho Hlomuka udlulise amazwi enduzuzo emndenini. Uthumele ithimba elibhekele izinhlekelele ukuba liyolekelela umndeni liphenye nembangela yomlilo. “Sinxusa abantu baqaphele bangashiyi izinto ezisebenzisa ugesi nezingane engekho ogadile. Siyadabuka ngokudlula emhlabeni komntwana,” kusho uHlomuka. Uthe umnyango wakhe uzoxhumana nomasipala baqinisekise ukuthi umndeni uthola usizo.