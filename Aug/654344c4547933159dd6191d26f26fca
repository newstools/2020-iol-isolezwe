BABHINCISELWE nxanye yindle egeleza phambi kwemijondolo yabo, abahlala emijondolo engasemgwaqweni uMalacca enyakatho yedolobha iTheku. Abahlali bathi sekuphele izinyanga ezintathu behogela iphunga lendle elivimbanisa kule mijondolo kanti sebewubikelile umasipala kodwa awulusukumeli udaba lwabo. UNksz Zandisiwe Khuzwayo ohlala nezingane zakhe ezintathu kule ndawo, uthe umjondolo wakhe useduze kwamathoyilethi akhelwa abantu abahlala kule mijondolo wuMasipala weTheku. “Izingane zami seziphathwa YIsifuba zihogela indle. Siyafisa ukuthi umasipala usilekelele ulungise ngoba isimo esiphila kuso asisesihle neze," kusho uNksz Khuzwayo. Isolezwe ngesikhathi lifika kule ndawo, indle ibigeleza kanti iphunga lizwakala uhamba emgwaqweni. . UMnuz Stanely Banabas oyilungu lekomiti lomphakathi uthe sebezame konke okusemandleni ukuze bathole usizo. “Sicela umasipala usilekelele ngoba nathi singabavoti futhi sinelungelo. Lesi simo asigculisi, abantu abaningi bayagula,” kusho yena. Uthe ziningi izinkinga ababhekene nazo kule mijondolo wathi akukho ngisho ugesi abantu baze bazidonsele izinyokanyoka eziphinde zibe yingozi. Ukhale nangamalambu akhanya emgwaqweni uMalacca athe awasasebenzi okugcina sekuyimbangela yokunyuka kwezigameko zobugebengu ngoba ebusuku abantu babanjwa inkunzi. NgoJuni kushe imijondolo engu-68 kule ndawo kwashona umuntu oyedwa, uMnuz Siphamandla Khumalo isidumbu sakhe sasha saba wumlotha kanti umndeni usola ukuthi umjondolo wakhe washiswa ngamabomu ngomunye umhlali kule ndawo. Okhulumela uMasipala weTheku uMnuz Msawakhe Mayisela uthe ukuvaleka kwamapayipi athutha indle kuyaqhubeka ukuba yinkinga kulo masipala yize umasipala ubhekana nayo. “Amalungu omphakathi aphonsa izinto ezingafanele okuholela ekuvalekeni kwamapayipi. Idolobha iTheku lithola imibiko ngokuqhuma kwezitamkoko njalo, esikhathini esifishane zilungisiwe ziphinde ziqhume futhi,” kusho uMayisela. Uthe umasipala awunazo izinjongo zokuthi izakhamuzi zihlale nezitamkoko eziqhumile wanxusa imiphakathi ukuthi ibambisane nomasipala ukuze kuqedwe inkinga yokuqhuma kwazo. Uthe enye inkinga ngeyabantu abangena ngenkani ezindaweni bakhe, okuthi makhathaleni baxhume amapayipi ngokungemthetho okugcina sekuba nomthelela ongemuhle ekuhanjisweni kwendle.