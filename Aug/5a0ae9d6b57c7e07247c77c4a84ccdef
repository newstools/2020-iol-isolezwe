LUYINZUKAZIKEYI udaba lokuthi kufanele ikhokhwe yini imali yesikole njengoba izikole bezivalelwe ukugwema ukusabalala kweCovid-19. Abazali abaningi bashaya phansi ngonyawo bathi bafuna ukuthi imali yokufunda yehliswe ngoba abafundi bebesekhaya. Nabazali baseSt Francis College, eMariannhill, bashaya phansi ngonyawo bathi ngeke bayikhokhele ikota yesibili ngoba abafundi bakulesi sikole bebengekho esikoleni. Izolo, abazali babafundi kulesi sikole banikele esikoleni beyokhala ngezincwadi abazitholile ezibaphoqa ukuthi bakhokhele ukufunda nokuhlala esikoleni kwabafundi bakulesi sikole ekoteni yesibili neyesithathu. Omunye umzali obekhona esikoleni uthe kababoni ukuthi kungani kumele bakhokhele ukuthi izingane zihlala esikoleni ekubeni ngekota yesibili abafundi abazange babe sesikoleni. “Asiqondile ukulwa nabaphathi besikole kodwa sifuna ukuqonda ukuthi sikukhokhela kanjani ukuhlala kwabafundi esikoleni kade bengekho. Ekoteni yesithathu sizimisele ukuhlangabezana. Kunabazali abehliselwe imiholo, sithi akuvulwe umnyango wokubonisana,” kusho yena. Izikole ezikhokhayo zishayekile ngalesi sikhathi njengoba abanye abazali kade bengakhokhi. UMnuz Vee Gani weParents Association KwaZulu-Natal, uthe udaba lokukhokhwa kwemali yokufunda ezikoleni lwehlukene kabili. “Ngokwami akumele kukhokhelwe ukuhlala kwabafundi uma abafundi kade bengekho ngoba azikho izindleko isikole esingene kuzo. Odabeni lokukhokhela ukufunda kumele kube wudaba oluxoxwa yisigungu esilawula isikole nesikole, kubhekwe ukuthi ngesikhathi kuvaliwe abafundi bebefunda besemakhaya yini. Uma bekade befunda yiziphi izindleko ezengeziwe umzali angene kuzo, kuboniswane ngokuthi isaphulelo singaba khona yini nokuthi singaba yimalini,” kusho uGani. UMnuz Zwile Zulu, uSihlalo wezigungu ezilawula izikole KwaZulu-Natal, uthe okubalulekile kulolu daba ngukubonisana, abazali nabo baqhamuke neziphakamiso. “Abazali bavumelekile ukuthi baqhamuke neziphakamiso ezizokwenza ukuthi isikole siqhubeke sisebenze. Asikwazi ukuthi sithi ezikoleni obekungafundwa nhlobo kuzo akungakhokhwa ngoba nakhona kungenzeka ukuthi isikole sinezinto ezonakele okungeke kufundeke uma zingalungisiwe. Uma kunesimo esinjalo nalapho abaphathi besikole kumele bakuveze ukuthi kunale nkinga bese kuboniswana,” kusho yena UMnyango wezeMfundo KwaZulu-Natal uvumelana noZulu ngokuthi akuboniswane. Okhulumela umnyango uMnuz Sihle Mlotshwa uthe: “Kumele izigungu ezilawula izikole zikhulume nesikole uma kunezinto okumele zikhokhelwe,” kusho yena. UMnuz Ebrahim Ansur, uNobhala weNational Alliance of Independent School Associations (Naisa), uthe izikole eziningi ezizimele kuphoqeleke ukuthi zehlise imiholo yothisha ngoba imali engena ezikoleni ibingasangeni. “Imiholo yothisha yehliswe yaze yafinyelela ku-40%. Abazali nabo ngasohlangothini lwabo bafuna ukwehliselwa imali yesikole ngoba nabo behliselwe imiholo emisebenzini. Izikole ezikhokhisa imali encane kazibi nayo imali ehlala ihleli enqolobaneni, abazali abafundisa izingane zabo kulezi zikole nabo kabanayo imali esenqolobaneni. Ezikhokhisa kakhulu zinayo. Sike sacela kuhulumeni ukuthi kube nesikhwama esizobhekana nalokho kodwa sengathi asizwakalanga,” kusho * -Ansur.