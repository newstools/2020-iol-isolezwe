UMBANGO wasenkantolo ngababeseke umkhankaso kaMengameli Cyril Ramaphosa ngezigidi, ukuze adle umhlanganiso ngokuba ngumengameli we-ANC, owaziwa ngokuthi iCR17 uya eNkantolo yoMthethosisekelo. UMvikeli woMphakathi * -Adv Busisiwe Mkhwebane, i-EFF namaBhungane Centre for Investigative Journalism, bayisa umengameli enkantolo ukuze bakwazi ukuthola imininingwane yohlu lwemali namagama abeseka umkhankaso iCR17. NgoMashi amajaji aseNkantolo eNkulu, iNorth Gauteng, ajuba oJaji Dunstan Mlambo, Jaji Keoagile Matojane noJaji Raylene Keightley, ukuthi babheke lolu daba abaluchitha. Bachitha isinqumo sika-Adv Mkhwebane sokuba aphenye uhlu lwabeseka umkhankaso kaRamaphosa, owagcina eqokiwe esikhundleni ngoDisemba 2017. INkantolo eNkulu yathola ukuthi * -Adv Mkhwebane wayengenalo igunya namandla okuphenya isikhalazo esasifakwe ngowayengumholi weDA ngaleso sikhathi uMnuz Mmusi Maimane nePhini likaMengameli we-EFF, uMnuz Floyd Shivambu. Babefuna kuphenywe ukuthi ngobani abakhankasela uRamaphosa futhi ngobani abameseka ngemali. Ukudluliswa kwecala akwehlanga kahle kuRamaphosa njengoba encwadini efungelwe ebhalwe ngummeli wakhe, uMnuz Peter Harris, wenkampani yabameli iHarris Nupen Molebatsi Attorneys, wabhoka ekhahlela ikakhulukazi ngodaba lwamaBhungane, wathi wona awazange angene ezingxoxweni phambilini manje sebefuna ukuba yingxenye yabadlulisa icala. “Isicelo mayelana nomqulu i-Executive Ethics Code ukuba uthathwe njengongekho emthethweni akubanga yinto eyaxoxwa enkantolo. Manje amaBhungane asefisa ukuba lolu daba lukhulunywe ngokokuqala eNkantolo yoMthethosisekelo,” kusho incwadi efungelwe kaHarris ebhalwe ngoJulayi 27. Uthe amaBhungane achithwa eNkantolo eNkulu manje yikuphi afuna ukukufeza. URamaphosa ufuna ukudluliswa kwecala kuchithwe. Ngokusho kukaHarris, amaBhungane afuna nje ukumoshela inkantolo isikhathi ngesicelo esingabambeki. Utha amaBhungane ahluleka ancama ukuveza amaphuzu awo enkantolo engaphansi kweyoMthethosisekelo manje lokhu akwenzayo akuzosiza ngalutho. Ne-EFF ifuna icala lidluliswe, ikholelwa wukuthi enye inkantolo ingafika esinqumeni esihlukile.