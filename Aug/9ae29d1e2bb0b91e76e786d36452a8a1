USALE ushaqekile umphakathi wasoNdindindi eNquthu, ngokudutshulwa kowayeyinduna, obesegada elinye ikhansela kumasipala uMzinyathi. UMnuz Terra Ziqubu, udutshulwe ngoLwesine esemzini wakhe phambi kwezingane nonkosikazi wakhe. Isolezwe lithole ukuthi umufi ubengomunye wabantu abahamba phambili ekulweni nokuhlukunyezwa kwezinduna okuthiwa zifunwa imali ngodli ngamakhosi. Leli phephandaba lithole ngomthombo walo osondelene nodaba ukuthi kunomdonsiswano wokuthi amakhosi afuna oR4000, emalini yezinduna enguR8000 eziyithola nyanga zonke. Umufi kuthiwa yize ebengaseyona induna kodwa ubehamba phambili kulo mkhankaso wokulwa nokuxhashazwa kwezinduna. UNkk Zama Ziqubu ongunkosikazi kamufi, ethintwa izolo uthe akukho azokukhuluma ngalolu daba. “Sishaqekile akukho engingakuchaza ngempela,” kusho uNkk Ziqubu maqede wavala ucingo. Umthombo uthe: “Sinovalo uma kudutshulwa induna kanjena. Amakhosi anomkhuba wokuthatha imali kubantu abasuke bezokhonzela indawo.” Kuthintwa inkosi uThathezakhe Ngobese, ithe ishaqekile ngokubulawa kukamufi. “NgoLwesine ekuseni ehlaselwa, ngangiseMgungundlovu. Uyeke ukuba yinduna ngo-2018 ngoba eseyogada ikhansela. Bengingakezwa ngamuntu ngokusemthethweni ozongibikela ukuthi kwenzekeni. Ngikhathazeke kakhulu ngendlela ebengizama ngayo ukweluleka, sibambisene namaphoyisa ukuba kungenzeki izinto ezinjena endaweni yabantu bami. Ngikhathazekile ngokuhamba kancane ngakwezomthetho. Kubi kabi ukulinyalelwa ngumuntu ongaphansi kwakho, yingane ekhulele kumina lena eshonile. Ngeke ngingaphatheki kabi. Into ethinta ukuhamba komphefumulo iyakhathaza,” kusho uNgobese. Udaba lwezinkinga phakathi kwezinduna uthe akanalwazi ngalo ngoba umufi ubengaseyona induna, ubeseqoke omunye umuntu esikhundleni sakhe. Okhulumela amaphoyisa KwaZulu-Natal uCaptain Nqobile Gwala, uthe kuboshwe abane abazovela namhlanje enkantolo. “Amaphoyisa aseNquthu aphenya icala lokubulawa kowesilisa oneminyaka engu-47, eNdindindi eNquthu. Kuboshwe abasolwa abane abaneminyaka ephakathi kuka-28 no-46. Baboshwe ngoLwesine nangoLwesihlanu. Kulindeleke bavele enkantolo yaseNquthu kusasa (izolo),” kusho uCaptain Gwala.