Isinqumo sesikhwama esisiza abafundi abasezinkungwen zemfundo ephakeme ngemali yokufunda, i-NSFAS, sokunqamula uxhaso kubafundi abawu5000 okuvela ukuthi abazali babo bahola imali engaphezu kukaR350 000, sesichazwe njengesingenazwelo. Umkhandlu wabafundi be-EFF uze wathi lokhu kuzoholela ekutheni inqwaba yabafundi igcine ingalutholi lolu xhaso. Lesi sikhwama silaxaze ukuxhasa laba bafundi abawu-5000 kulo nyaka u2020 ngemuva kokuthi kuhlalukile ukuthi abazali babo bahola imali engaphezu kukaR350 000. Ngokwesitatimende esithunyelwe abalesi sikhwama kwabezindaba, uNSFAS uthole imininingwana ngamaholo abazali ngokusebenzisa imininingwane etholakala kumkhokhisi wentela kuleli, iSars. “Abafundi abawu5000 abebexhaswe ngalo nyaka ka2020, baphuciwe lolu xhaso. Imininingwane yakamuva esiyithole kwaSars iveze ukuthi laba bafundi babeyigodlile imininingwane ngemali eholwa ngabazali babo okuyimali engaphezu kukaR350 000, ’’ kusho isitatimende. “Abafundi abachithiwe banikezwe izinsuku eziwu-14 ukuthi baphikise lokhu ngokuveza ubufakazi obuyibo, noma baveze ukuthi kukhona ushintsho oselube khona ngezezimali emindenini yabo’’. UDkt Randall Carolissen uthe laba bafundi kumele bathumele ubufakazi ngokusebenzisa i-email ethi IncomeReview@nsfas.org.za. 