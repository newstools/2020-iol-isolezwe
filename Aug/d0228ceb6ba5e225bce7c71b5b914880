BAKHALE ngokusebenzela ubala bebuka kungqongqa imijondolo nempahla yabo abantu baseMgudulu eyakhele iNyuvesi yaKwaZulu-Natal, eWestville izolo ekuseni. Umlilo ubunikwa amandla wumoya, kuqhuma amafriji kusha nezintambo zikagesi abantu bephithizela bethutha izimpahla zabo ezisele kule ndawo eseduze komgwaqo uM19 ezungezwe yihlathi. Umphakathi usola ukuthi umlilo uqale endlini yowesilisa ongunogada obephekile. Basola ukuthi ubuye ekuseni emsebenzini wabeka ibhodwe esitofini kanti uzozunywa wubuthongo, kwaqala umlilo. Uyaphika unogada uMnuz Nduduzo Buthelezi (25) ukuthi ubephekile kodwa uthe ubekade eshaje iselula esigubhini sikagesi asola ukuthi kuqhume sona kwasha. “Ngivuswe yilangabi sekusha, intuthu igcwele indlu ngaphuthaza ukhiye etafuleni ngaphuma ngabaleka. . Akulona iqiniso ukuthi bengiphekile,” kusho uButhelezi. Owesifazane oshelwe, ongathandanga ukudalulwa, uthe uneminyaka engu-20 ehlala kule mijondolo kodwa bekungakaze kushe njengayizolo. “Esikhathini esidlule imijondolo yethu ibiqhelelene sicisha kalula uma kusha, izicishamlilo zifike sesiqedile. Manje sekunabantu abafike baxhuma imijondolo ehlangene eyizitimela, yingakho singakwazanga ukucisha,” kusho umhlali. Abantu basale nabebekugqokile bakhalela nemali yabo abebeyilondoloze emijondolo eshe yangqongqa. .. Okhulumela uMasipala weTheku uMnuz Msawakhe Mayisela uthe babikelwe ngomlilo base bethumela ithimba elibhekele izinhlekelele ngokushesha endaweni yesehlo. “Sisabheka ukuthi ungakanani umonakalo odalwe wumlilo okuzothi uma sesikuphothulile kusinike isibalo sabantu abakhahlamezekile,” kusho uMayisela. Uthe kuzohlanganiswa umbiko udluliselwe ezinhlakeni ezehlukene naseminyangweni kahulumeni ukuze kusizwe abakhahlamezekile.