INTATHELI YESOLEZWE IKOMITI loMnyango wokuBusa ngokuBambisana neziNdaba zoMdabu ePhalamende, linqume ukuthi bonke omasipala nohulumeni besifundazwe bazovela phambi kwalo, ukuze kuliwe nokukhwabanisa nokungaphathwa ngendlela komasipala. USihlalo wekomiti uNksz Faith Muthambi, uthe bazoqala ngohlaka olwengamele omasipala iSouth African Local Government Association (Salga). UNksz Muthambi ugcizelele ukuthi wonke amalungu alolu hlaka okubalwa izikhulu nongqongqoshe kuzomele bavele. “Sizoqala ngobuholi obuphezulu kwiSalga nezimeya. Kuyacaca ukuthi kukhona abaholi abangalandeli imithetho ngokwenza imibiko yezimali komasipala babo,” kusho uNksz Muthambi. UNksz Muthambi uthe kuyadumaza ukuthi abantu abaphethe bangayilandeli imithetho futhi kumele bambulwe izinqa. Ucele umnyango ukuba ulethe lonke uhlu lomasipala abangasebenzi ngendlela. “Kumele siqinisekise ukubheka nokuhlolisisa bonke omasipala ukuze abantu bazophinde bakwazi ukuthemba omasipala. Ikomiti ngeke likuvumele ukuba kuqhubeke kwenziwe izinto ezingalungile ngaphansi kobuholi balo,” kusho uNksz Muthambi. Uthe ucwaningo lwezimali luveza obala ukuthi kwabanye omasipala akwenziwa kahle. Ikomiti linxuse bonke ongqongqoshe beminyango, ongqongqoshe bezifundazwe ukuba balandele imiyalelo ikakhulukazi omasipala abangaphansi kwabalawuli.