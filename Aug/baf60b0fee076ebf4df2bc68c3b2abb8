Abazifela ngamanzi amponjwana babambe umoya njengoba sekuqinisekisiwe ukuthi uMengameli Cyril Ramaphosa uzokwethula inkulumo azobe eyibhekie esizweni namhlanje. Ihhovisi likaMengameli namhlanje lithe uRamaphosa uzokwethula inkulumo ngehora lesishiyagalombili kusihlwa kulandela ukuthi ebe nomhlangano nomkhandlu obhekele ukulawulwa kokubhebhetheka kweCovid-19, iNational Coronavirus Command Council, iKhabhinethi nomkhandlu iPresidentâ€™s Co-ordinating Council. Selokhu kuqale leli sonto bekulokhu kunokuqagela, abanye bethi bazwe ngandlebenye ukuthi uRamaphosa uzomemezela ukuthi kuzovulwa ukudayiswa kwamambawu, kubuyiswe nokudayiswa kukagwayi. Bekuthiwa kuzokwenzeka lokhu uma esememezela ukuxegiswa kwemithetho yokuvalwa kwezwe njengoba kuvela ukuthi izwe lingase lidlulele esigabeni sesibili sokuvalwa. Nokho kunezikhalo ngalokhu njengoba izibalo zakamuva ezikhishwe wuMnyango wezeMpilo kuleli zikhomba ukuthi leli gciwane lisadla amagalane. Emahoreni awu-24, bawu6 275 abantu abahlolwe kwatholakala ukuthi sebehaqwe yiCovid-19, okusho ukuthi sebebonke bawu-579 140. Asebedlule emhlabeni ngenxa yaleli gciwane bona bawu-11 556 njengoba bewu256 abadlule emahoreni awu-24 edlule. Nokho bawu461 000 asebewuphonsile umbalane kuleli gciwane. 