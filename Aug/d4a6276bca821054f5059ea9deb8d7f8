USolwazi osesigungwini eseluleka uMnyango wezeMpilo kuleli mayelana neCovid-19, uSolwazi Salim Abdool Karim ukholwa wukuthi asikho esizathu okumele sivimbe ukuthi kuvulwe izindawo zokuzivocavoca esezivalwe izinyanga ezintathu. Uthe kuphela nje lezi zindawo kumele zilandele yonke imigomo yokuvikela ukubhebhetheka kwaleli gciwane. “Amajimu kumele alandele imibandela futhi abe nezindlela zokucophelela ngaphambi kokuthi avulwe’’. USolwazi uthe lezi zindlela zokuvika leli gciwane zivele sezikhona. Abezindawo zokuzivocavoca sebenxuse uhulumeni izikhawu eziningi becela ukuthi agunyaze ukuvulwa kwalezi zindawo. Nokho kodwa kulindeleke ukuthi ngisho uhulumeni usengakugunyaza ukuvulwa kwalezi zindawo, kodwa kukhona u-80% ongeke usakwazi ukuvula, okuyinto ezodala ukuthi inqwaba yabantu baphelelwe yimisebenzi. UKarim uthi ukunyakazisa umzimba kubaluleke kakhulu kulesi sikhathi segciwane ukweseka amasosha omzimba. Uthe kodwa yize kunjalo, lezi zindawo ziseqhulwini ohlwini lwezindawo ezihlonzwe njengalezo ezibhebhethekisa kakhulu leli gciwane. Inhlangano ebhekele abalezi zindawo, iFitSA, ithe sebeke babe nezingxoxo ezithele izithelo nohulumeni muva nje, banethemba  lokuthi maduze nje bazovunyelwa ukuthi bavule emasontweni ezayo. 