BONISWA MOHALE USEXOLISILE uSotshwebu we-ANC eMkhanyakude uNksz Maniza Chantal Ngcobo obonake kwivideo enika abantu amabhodlela otshwala obubizayo, iHennessy. NgoLwesithathu ebusuku uNksz Ngcobo ubhale ekhasini lakhe kuFacebook ukuthi ngoJuni 20 bangcwaba unina kwase kuthi ngo-Agasti 1 baba nomcimbi wokugeza ngokwesintu. “Ivideo esabalele ezinkundleni zokuxhumana yathathwa ekhaya KwaMashaya, eMtubatuba ngamalungu omndeni. Asibuthenganga utshwala futhi angibudayisi utshwala. Angizange ngihambe nabo ngibuyise ekhaya kodwa loba tshwala obubonala kwivideo babusele ekhaya emuva komngcwabo kamama. Ngiwumuntu oseluleme kwiCovid-19 angisoze ngabeka impilo yami engcupheni ngokuphuza utshwala,” kusho uNksz Ngcobo. Kwivideo uNksz Ngcobo ubonakala ekhipha amabhodlela otshwala kube sekuqhuma umkikizo nomdanso kubantu bejabula. Uthe yize esecacisile ukuthi ivideo yathathwa ekhaya lakhe kodwa uyaxolisa. “Ngiyaxolisa ngendlela mina nomndeni wami esiziphathe ngayo kwivideo. Njengomholi ngithanda ukuxolisa kakhulu kubantu baseMkhanyakude nabaseNingizimu Afrika,” kusho uNksz Ngcobo. Ngeledlule Isolezwe libhale ngokusinda kukaNksz Ngcobo kwiCovid-19 eze egqugquzela abantu ukuthi balandele imigomo kahulumeni, baqhubeke nokugqoka izifonyo nokuqhelelana. USihlalo we-ANC eFar North uMnuz Ndodephethe Mthethwa uthe kuzohlanganiswa umbiko ube usuthunyelwa ehhovisi le-ANC laKwaZulu-Natal. 