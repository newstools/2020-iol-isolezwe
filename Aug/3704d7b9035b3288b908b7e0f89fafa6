UZONIKELA ngohhafu womholo wezinyanga ezimbili enhlanganweni esiza umphakathi uSotswebhu we-ANC eMkhanyakude, uNksz Maniza Chantal Ngcobo, okwavela i-video yakhe enika abantu bakubo utshwala. UNksz Ngcobo uxolisile emphakathini nakwi-ANC kodwa izolo uNobhala we-ANC, uMnuz Mdumiseni Ntuli, uthe isigungu esiphezulu sesifundazwe sinqume ukuthi kufanele anikele ngohhafu womholo wakhe wezinyanga ezimbili enhlanganweni esiza umphakathi. “Kwacaca ngokusobala ukuthi uphule imithetho kahulumeni ngoba ngo-Agasti 1 kwakungafanele abantu bahlangane baphuze utshwala. Wabonakala esuka emotweni enika abantu utshwala. Ngebhadi wayethunywe ngumalume wakhe ukuthi ayomlandela utshwala kwaba khona omshuthayo. “Noma sisamukela isixoliso sakhe, sivumelene ukuthi uzosebenza nenhlangano yomphakathi izinyanga ezintathu. Uzonikela ngohhafu womholo wakhe wezinyanga ezimbili enhlanganweni esiza umphakathi,” kusho uNtuli. Uthe kulindelekile ukuthi abaholi be-ANC balandele umthetho njengoba kuliwa neCovid-19. Uveze ukuthi isijeziso esinikwa uNksz Ngcobo sikhombisa ngokusobala ukuthi abaholi be-ANC nabo kufanele bawulandele umthetho. UNksz Ngcobo wanqoba iCovid-19 kanti i-video emfake enkingeni uveze ukuthi yathathwa emcimbini wokukhumula inzilo owawukubo eMtubatuba. Ubuye wathula ngokusemthethweni ithimba eliphenya ngezinsolo zabaholi be-ANC, oMnuz Jomo Sibiya osolwa ngowesifazane ukuthi wamkhiphisa isisu esebenzisana neMeya yaseNewcastle uDkt Ntuthuko Mahlaba. Kule ncwadi kuthinteka negama likaNgqongqoshe wezokuBusa ngokuBambisana uMnuz Sipho Hlomuka. UNtuli ucele umbhali wale ncwadi nabanye abangaba nolwazi ngalolu daba ukuthi bathinte ithimba eliholwa ngowayengundunankulu waKwaZulu-Natal, uMnuz Willies Mchunu, ku-082 904 5112. Mayelana nokukhishwa kwabaholi ezikhundleni uthe lokhu kwenzelwa ukuqinisa ezobuholi nokuthumela izidingo emphakathini. I-ANC eKZN ihoxise esikhundleni iMeya yasoPhongolo uNkk Winnie Nhlabathi, uSomlomo woMasipala Umngeni uNksz Zine Dlamini, iPhini leMeya kaMasipala Emadlangeni uMnuz Ntsikelelo Ndlovu noSomlomo waseMkhanyakude uMnuz Solomon Msane. Uthe izikhala ezivulekile zizogcwaliswa maduze ngabaholi abanamava. Uzwakalise ukuthi i-ANC ikhathazekile ngokubulawa kwabesifazane eMthwalume wacela umphakathi ukuthi usebenzisane namaphoyisa ukuze kujeziswe abenza lokhu. Uphethe ngokucela abantu ukuthi balandele imithetho yokuphepha yeCovid-19 njengoba izwe lisasesigabeni sesibili.