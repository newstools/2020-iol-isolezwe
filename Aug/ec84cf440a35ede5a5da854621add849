UNGQONGQOSHE wamaPhoyisa kuleli uMnuz Bheki Cele uthe sekuphinde kwandiswa isibalo samaphoyisa ajutshwe eMthwalume ukuphenya ngodaba lokubulawa kwabantu besifazane izidumbu zabo ezitholwe zilahlwe esimobeni. UCele ubekhuluma namalungu omphakathi abevale thaqa amasango angenela eNkantolo yeMantshi yaseMzumbe izolo, abezozizwela ngecala labasolwa ngokuba ngomalugaju eMthwalume. “Sijube izingcweti ezine ezivela ePitoli kule ndawo ukuze ziphenye zingashiyi lutho ngoba umsolwa oshonile ubesekuvezile ukuthi baningana abantu asebenzisana nabo, waphinda wathatha amaphoyisa wazowakhombisa lapho bekulahlwa khona izidumbu,” kusho uCele. Uthe ngokolwazi olutholwe amaphoyisa ngabesifazane okwabikwa ukuthi balahlekile kule ndawo, bangu-14 sebebonke kanti kuze kube manje ziseyisithupha kuphela izidumbu ezisatholakele.” Umphakathi ubufuna izimpendulo kuCele mayelana nokusebenza kwamaphoyisa njengoba kuvele ukuthi umsolwa wokuqala kuleli cala uzibulale esesitokisini. Phakathi kwezinto umphakathi obufuna ukucaciselwa ngazo, wukuthi kungani abasolwa abebeboshelwe icala elibucayi bengahlukaniswanga nezinye iziboshwa. Lokhu kulandela ukuthi umsolwa osindile naye kuthiwa ungeniswe esibhedlela ngemuva kokuthi etitinywe yiziboshwa kanti uCele uphinde waveza ukuthi uke wazama ukuzibulala Uthe utshelwe ukuthi batokiswe nezinye iziboshwa ngoba izitokisi bezigcwele wathi kodwa kuzophenywa njengoba icala lidluliselwe kwabophiko oluphenya ngezenzo zamaphoyisa. Uthe umsolwa odedelwe usazoqhubeka aphenywe kuze kutholakale iqiniso. Izidumbu zikaNksz Zama Chiliza(41), Nosipho (15) noNksz Akhona Gumede (25), Nksz Nelisiwe Dube (23) nesikaNksz Bajabuliwe Duma zatholwa zilahlwe emobeni wakwaGasa khona eMthwalume. Kunesinye esingakahlonzwa okuvele ukuthi umsolwa ozibulele ubesevumile ukuthi uyasazi.