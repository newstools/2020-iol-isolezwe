UNGQONGQOSHE wezokuBusa ngokuBambisana nezindaba zoMdabu eNingizimu Afrika, uDkt Nkosazana Dlamini Zuma, uxwayise abantu bakuleli ukuthi yize sekungenwe esigabeni sesibili somvalelandlini kodwa lokho akusho ukuthi abantu mabakhohlwe wukuthi isababulala iCorona. UDkt Dlamini Zuma, izolo ubezocacisa ngemigomo yokungena kulesi sigaba esithangamini sabezindaba. “Kube yizinyanga ezihlanu ezinzima kakhulu kuleli. Leli gciwane lifike izinto eziningi kuleli zingekho esimeni esikahle, okubalwa amakilasi acinene, amanzi angekho kahle, imigwaqo nezinselelo kwezempilo. Yize kunjalo uhulumeni ushaye umthetho womvalelandlini ukuze kuvikelwe impilo yabantu bakuleli. Manje njengoba sekwehliswa isigaba somvalelandlini lokhu akusho ukuthi igciwane liphelile noma sekunekhambi, kusho ukuthi kumele siqikelele kakhulu kunakuqala ukuze siphephe. Uma kungenjalo abantu basazoqhubeka batheleleke, abanye bashone.” Uthe: “E-Eastern Cape, Western Cape naseGauteng siyehla isibalo sabantu abatholakala benegciwane. I-KZN iyona esisenenkinga ngayo, siyathemba nakhona igciwane lisazokwehla.” Utshwala uthe buzodayiswa ngoMsombuluko kuya ngoLwesine, ngo-9 ekuseni kuya ngo-5 ntambama. “Ezindaweni zobumnandi bangahlala abantu khona kodwa babe ngu-50 futhi kumele kulandelwe imithetho yezokuphepha okubalwa ukufakwa kwezifonyo, ukugezwa kwezandla nokuqhelelana. Izindawo zokuphuza ngeke zivulwe kuze kuse.” Uyale ukuba abantu bangaphuzi bese benza okuphambene nomthetho. “Njengoba buvulwa utshwala asibuphuze ngendlela efanele. Singaphuzi size sikhohlwe namagama ethu. Uma sesiphuzile sesibuyela emakhaya, masingashayeli. Asiphuze kahle, sivikele abasifazane nezingane. Ngeke sithande ukubuyela esigabeni esiphezulu sokusebenza kwezwe. Uma nibhema, ningabhemisani ugwayi owodwa ngoba ningathelelana,” kusho uDkt Dlamini Zuma. Mayelana nezinqumo ezithathwa nguhulumeni okubalwa ukuvalwa kukatshwala nogwayi obekugxekwa yena, uthe kuwukubeka phansi uhulumeni ukucabanga ukuthi izinqumo zithathwa nguyena yedwa. “Akuphethe umuntu oyedwa kuphethe umengameli nethimba lakhe. Wukunginika amandla engingenawo ukuthi yimina engithatha izinqumo.” Ezindaweni zokuzivocavoca uthe bangu-50 kuphela abantu abazovumeleka emajimini ngesikhathi. Imishado isivumelekile kodwa abantu babe ngu-50. Ezemidlalo zasemanzini okubalwa ukubhukuda, ukugwedla izikebhe nokunye kuvumelekile kodwa bangeqi kwabangu-50. UDkt Dlamini Zuma ugcizelele ukuthi uma kuvakashelwe abantu abadala, mabavikelwe ngoba basengozini yokuhlabeka ngenxa yokuthi banezinye izifo. “Izivakashi zingeqi kwezingu-10 ngesikhathi esisodwa emakhaya. Sekuvumelekile ukwenza umsebenzi emakhaya. Ukuvakasha kungaphenduki izinyembezi, sekumele kungcwatshwe abantu. Ama-cinema namapaki azovulwa.”