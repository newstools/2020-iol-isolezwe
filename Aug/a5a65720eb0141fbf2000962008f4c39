Lokhu kushiwo uNgqongqoshe weMfundo ePhakeme, iSayensi nobuChwepheshe, uDkt Blade Nzimande, esithangamini nabezindaba izolo. Uthe ukubhalisela ukufunda ezikhungweni zemfundo ephakeme kuzoba phakathi kukaMashi,15 no-Ephreli 15 ngonyaka ozayo. “Asikho isikhathi, kumele kufundwe ngempela kugwenywe ukujikijelwa ngamatshe uma kuqala unyaka ngoba siningi isikhathi esilahlekile,” kusho uNzimande. Uthe njengoba elakuleli selisesigabeni sesibili sikathaqa, izikhungo sezizovunyelwa ukwamukela * -66% wezitshudeni emagcekeni azo okulindeleke ukuthi ziqale ukufika kusuka ngesonto elizayo. Phakathi kwezitshudeni ezizokwamukelwa, yizona zonke obekumele zibuyele esigabeni sesithathu sikathaqa kodwa izikhungo zangakwazi ukuzamukela ngenxa yokuthi beziwumthamo omkhulu kulowo obuvumelekile, bese kube yizona zonke izitshudeni ezenza unyaka wokuqala kuyona yonke imikhakha. “Njengoba izibalo zezitshudeni ezizokwamukelwa emanyuvesi zenyuka, kuzomele siqaphele kakhulu ngoba leli gciwane lingase libuye, ngakho kumele kuqhutshekwe nokulandela yonke imigomo,” kuqhuba uNzimande. Uthe bangu-80 abantu okubikwe ukuthi bashone ngenxa yeCovid-19 ezikhungweni zemfundo ephakeme okukhona kubo abasebenzi abangu-35 basemanyuvesi, izitshudeni eziyisishiyagalolunye bese kuba izitshudeni nabasebenzi abakumaTvet College. Bangu-1 552 okutholakale ukuthi sebehaqwe yileli gciwane kanti u-557 kubona yizitshudeni. Uthe abangu-2 040 basezikhungweni ezigcina abanalolu bhubhane bese kuthi abangu-2 076 bazivalele. Uthe angu-14 amanyuvesi abonwe njengasebungozini obuncane bokubhebhetheka kweCovid-19 okukhona kuwo ne-University of KwaZulu-Natal ne-University of Zululand. I-Durban University of Technology yona ikleliswe kumanyuvesi asebungozini obuphakathi nendawo kanti iMangosuthu University of Technology ingenye yasengozini enkulu ukubhebhetheka iCovid-19. Mayelana nokunikezwa kwezitshudeni ama-laptop, uNzimande ugxeke abasola ukuthi kunenkohlakalo ngokunikezwa kwethenda. Uthe uhlangene neziphathimandla zeNational Student Financial Scheme (NSFAS), zakuqinisekisa ukuthi ayikho ithenda yama-laptop ekhishiwe. Unxuse bafundi kuthi benze isiqiniseko sokuthi bafaka izicelo ngokushesha esikhwameni seNSFAS bangalindi usuku lokugcina njengoba ukufaka izicelo kuqale kule nyanga kuyoze kuphele ngasekupheleni kukaNovemba.