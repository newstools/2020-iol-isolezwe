Nontuthuko Ngubane KUPHELE amahlathi kwabayisikhombisa abahlasele epulazini laseKingsley, ngase-Utrecht, bezenza abasebenzi boMnyango wezeMpilo, beboshwa emuva kokuzama ukubamba inkunzi. Isolezwe lithole ukuthi abasolwa, okubalwa kubo nabesifazane ababili abebegqoke imifaniswano yabahlengikazi, bagasele kuleli pulazi ngenhloso yokuntshontsha imali. Okhulumela amaphoyisa KwaZulu-Natal, uCol Thembeka Mbele, uthe amaphoyisa aseDundee, eKingsley, awophiko lwezinja nabanye abalimi abaseduze, babambisene ukuze kuboshwe abasolwa. “Ngokophenyo olusenziwe, ngoMsombuluko ngabo-12.30 emini, abantu abane bangene epulazini eKingsley, bezenza abasebenzi boMnyango wezeMpilo. Abesifazane ababili bebegqoke imifaniswano yabahlengikazi. Babuziwe ukuthi bafunani, babe sebekhipha izibhamu befuna imali. Umnikazi wepulazi obesola ukwazile ukubikela amaphoyisa. Abasolwa babe sebedubula ngaphambi kokuba babaleke endaweni yesigameko. Bashiye imoto yabo. Baboshwe besazama ukubaleka endaweni. Kubonakale enye imoto inabasolwa abathathu bezulazula kuleli pulazi. Amaphoyisa athe eqhamuka bazama ukubaleka. Bajahiwe baze baboshwa. Kuboshwe abantu abayisikhombisa ngecala lokuzama ukubamba inkunzi, elokutholwa nezinhlamvu nezibhamu. Bazovela ankantolo yase-Utrecht maduze,” kusho uCol Mbele. Kubasolwa kutholwe izibhamu ezincane ezimbili anezinhlamvu ezingu-13. Isolezwe lihoshe umoya wokuthi omunye walaba besifazane ababoshiwe ubehamba nesoka lakhe kugilwa lezi zimanga. Lokhu akuzange kuqinisekiswe amaphoyisa. Khonamanjalo, isagqunywe esitokisini indoda esolwa ngokubulala usomatekisi owadutshulwa. UMnuz Thalente Msomi (27), uvele enkantolo yasePinetown ngoMsombuluko. Icala lihlehliselwe u-Agasti 12. UMsomi usolwa ngokuthi ubulale usihlalo kasoseshini iTafel Kop ne-Intake. Umsolwa uboshwe ngamaphoyisa eFolweni kade kunemikhankaso yokulwa nobugebengu. Umsolwa watholwa nesibhamu nezinhlamvu okungekho emthethweni. Ngokusho kwamaphoyisa uthinteka ekubulaweni kukaMnuz Dan Mdabe (41), owabulawa ngo-Ephreli 23. Umufi wathelwa ngoyaba lezinhlamvu.