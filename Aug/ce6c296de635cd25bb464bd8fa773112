Mhlengi Shangase I-Universities South Africa (Usaf), inhlangano ehlanganisa zonke izikhungo zemfundo ephakeme, ikhiphe isitatimende ithi izitshudeni sezingafaka izicelo zokufunda. Isho lokhu nje izivivinyo zika-matric ziphothulwa ngoDisemba, imiphumela ka-matric ikhishwe ngoFebhuwari ngonyaka ozayo. Ithe i-Unisa izoqala yamukele izicelo kusukela kusasa. Ithe nakuba ezinye izikhungo ezifana neSefako Makgatho University of Health Sciences neWalter Sisulu University sezivale ezinye izinhlelo zazo ikakhulu zabafuna ukwenza imikhakha yezempilo kodwa ezinye izinhlelo zisavuliwe kuze kube yisekupheleni kwenyanga ezayo. “Izikhungo eziningi zizovula izicelo kuze kuphele inyanga ezayo. Ezinye kuze kube sekupheleni kuka-Okthoba kanti ezinye kuze kube isekupheleni kukaNovemba nonyaka.” I-Usaf ithe inyuvesi yaseZululand izokwamukela izicelo kuze kube uJanuwari 29, 2021. Ithe inyuvesi iStellenbosch, ivalile ukwamukela izicelo okuyinto eyenzeka ngoJulayi. EWits, izicelo zavalwa ngoJuni emkhakheni iHealth Sciences; Bachelor of Architecture; Bachelor of Audiology, Bachelor of Speech Language Pathology;(Film and TV) kanti ezinye zezinhlelo zisavuliwe kuze kube yisekupheleni kwenyanga ezayo. Abafuna ukufunda e-University of Pretoria, banxuswa ukuba bavakashele kwi-website yale nyuvesi ukuze babone imikhakha esavulile. Isikhulu esiphezulu se-Usaf uSolwazi Ahmed Bawa, sithe izifundo eziningi zizophothulwa ngonyaka ozayo.Uthe izikhungo zivumela izitshudeni ukuthi zibuyise isikhathi esilahlekile. UNgqongqoshe uDkt Blade Nzimande uthe unyaka wokufunda uzophothulwa ngonyaka ozayo.