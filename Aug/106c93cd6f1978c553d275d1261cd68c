Lokhu kulandela ukugxekwa kwe-ANC ngenkohlakalo edla lubi kumathenda okuthengwa kwezinto zokuzivikela kwiCorona. Izolo uNobhala-jikelele weCosatu, uMnuz Bheki Ntshalintshali, uthe yize beyibona imizamo kaRamaphosa yokulwa nokukhwabanisa kodwa ayenele. “Ukugwetshwa kwabantu kuphela okuzolwa nokukhwabanisa, hhayi izinkulumo nezincwadi noma ukukhuluma emphakathini. URamaphosa ngeke ayinqobe le mpi yokukhwabanisa uma elokhu eshumayela. Kumele kube khona akwenzayo uma efuna abasebenzi bamethembe,” kusho uNtshalintshali. I-Cosatu ithe osopolitiki abathintekayo kumele babhekane nomthetho. UNtshalintshali uthe uRamaphosa kumele akhumbule ukuthi ngesikhathi efuna isikhundla wathi uzolwa nenkohlakalo. I-Cosatu ithe abavoti bazolahlekelwa yithemba kwi-ANC uma iqhubeka kanjena. UNtshalintshali uthe i-ANC ilokhu ibhekene nezinkinga zokuhlukana phakathi nokungalawuleki kwamalungu ayo. Uthe ezinye izinto ezenziwa yi-ANC ezenza abasebenzi babe nongabazane ukuqokwa kowayeyimeya yaseThekwini uNkk Zandile Gumede, ukuba yilungu lesiShayamthetho sesifundazwe. I-Cosatu isichithile isiphakamiso sokuthi ukhetho lwangonyaka ozayo luhlehliswe. UNtshalintshali uthe: “Ukuhlehlisa ukhetho kuzocishe kulingane nenkohlakalo ngoba abavoti banelungelo lokukhetha noma ngubani kanjalo baphinde babheke nomsebenzi wamakhansela.” Okhulumela i-ANC uMnuz Pule Mabe, akazange ayiphendule imibuzo ngalolu daba kwaze kwashaya isikhathi sokushicilela.