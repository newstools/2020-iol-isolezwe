AMAPHOYISA abophe umsolwa oneminyaka engu-39 ngecala lokutholakala nezidakamizwa ezingadayiswa uR200 000. Umsolwa uboshwe ngamaphoyisa aseManzimtoti, izolo bekulindeleke ukuba avele enkantolo. Ngokusho kokhulumela amaphoyisa KwaZulu-Natal, uCol Thembeka Mbele, umsolwa uboshwe wuphiko lwamaphoyisa esifundazwe alwa nezidakamizwa nezibhamu okungekho emthethweni. Umsolwa uboshwe ngoMsombuluko. Isolezwe lithole ukuthi ubesemzini wakhe eLovu ngesikhathi eboshwa. Kuthiwa umsolwa ubefake i-cocaine emaphaketheni ahlukene, i-crystal meth ne-methcathonone. Lezi zidakamizwa kuthiwa bese zilungiselwe ukuba ziyodayiswa emphakathini. “Umsolwa uboshwe emzini wakhe. Kutholakale izidakamizwa ezingadayiswa uR200 000. Ube eseboshelwa icala lokudayisa izidakamizwa, elokutholwa nezidakamizwa necala lokuphula imithetho yokungena kwabokufika kuleli,” kusho uColonel Mbele. UMkhuzi wamaPhoyisa KwaZulu-Natal, uLieutenant General Khombinkosi Jula, uncome amaphoyisa ngomsebenzi awenzile ngokubopha umsolwa. Uthe lezi zidakamizwa zibulala ikusasa labantu abasha emphakathini. Umphumela ngecala ebelisenkantolo awutholakalanga ngenxa yokuthi idokodo belisagcinwe enkantolo.