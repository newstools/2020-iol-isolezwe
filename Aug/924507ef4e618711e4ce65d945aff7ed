SISALE degwane isalukazi saKwaMgayi eMzinto, emva kokusha komuzi waso ngoMgqibelo, kwasha nemali yomholo enguR1 300. UNkk Buyisile Mthembu (81), uthe kushe umuzi nempahla yonke wathi akazi umlilo uqalwe yini kanti uqubuke phansi ehlathini, waze wafika emzini wakhe. Uthe ubesika utshani ngaphandle komuzi ngesikhathi kuqubuka lo mlilo, wasala nezimpahla abezigqokile. UNkk Mthembu izolo ekhuluma neSolezwe ubekhihla isililo ethi kuhambe konke abenakho. “Izindlu ezimbili ezishile, nempahla yonke ngasala nginjena. Izingubo zokulala ziwu-30, amabhodwe, obhontshisi nokudla, konke kushile. Izitsha zonke ekhabetheni, kushe konke,” kusho yena ezikhalela. UNkk Mthembu uthe ubesayibekile enye imali yempesheni kanti izosha. “Ngiyayihola impesheni, nepasi lishile namakhadi okuhola. Bengizoyohola uma kuphela inyanga. Nayo imali ishile kade kusha izimpahla. U-R1 300 ushile engangiwubeke kade ngiholile,” kusho uNkk Mthembu. Unxuse noma ngubani ongaba nosizo amlekelele ikakhulukazi ngokudla, izimpahla zokugqoka nothayela wokwakha umuzi wakhe. “Angazi ngempela ngizoshonaphi, angazi kumele ngenzenjani njengoba umuzi wami ushe wonke. Ngicela ukulekelelwa nanoma yingani ukuze ngikwazi ukuphila,” kusho uNkk Mthembu.