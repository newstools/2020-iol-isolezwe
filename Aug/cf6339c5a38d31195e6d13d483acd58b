SEKULINDWE isigungu esiphezulu se-ANC kuzwelonke ukuthi sinqume ngodaba lokujutshwa kukaNkk Zandile Gumede, esiShayamthetho sesifundazwe KwaZulu-Natal. Okhulumela i-ANC KwaZulu-Natal uMnuz Nhlakanipho Ntombela, uthe ikomkhulu lenhlangano yilona elizoxoxa ngodaba bese liyasho ukuthi libona kanjani. “Udaba seluzoxoxwa yisigungu esiphezulu senhlangano kuzwelonke bese benika umhlahlandlela ngalolu daba. Kuzoxoxwa ngakho konke okuthinta abantu ababhekene namacala nokujutshwa kwabo ezikhundleni,’’ kusho uNtombela. UNkk Gumede uthuse abaningi ethushuka esiShayamthetho ngoLwesithathu efungiswa evala isikhala sikaMnuz Ricardo Mthembu osanda kushona. Kusuke omkhulu umsindo amaqembu aphikisayo ekhala ngokuthi usahamba icala lenkohlakalo emayelana nethenda kadoti. UNkk Gumede ungaphandle ngebheyili kaR 50 000 nabanye abasolwa odabeni lwethenda. Waboshwa emuva kwalokho i-ANC yamsusa esikhundleni sobumeya wasala kwesokuba yikhansela emkhandlwini weTheku. UNkk Gumede uthe akathandi ukuphawula ngomsindo wokufungiswa kwakhe ngoba akaziqokanga kodwa uthunywe yinhlangano. “Mina ngizoqhubeka nokusebenza ngoba vele kade ngiyikhansela angikaze ngime ukusebenzela abantu,’’ kuchaza uNkk Gumede ekhulumela phansi. Kwenzeka lokhu nje uNkk Gumede ubematasa nomkhankaso wokuthi akhethwe kwesokuba wusihlalo we-ANC esiFundeni iTheku, uma sekuyingqungquthela Umsindo ngokufungiswa kwakhe usaqhubeka njengoba sekuvele neSACP KwaZulu-Natal ezibiza ngeMoses Mabhida, ithi ishaqekile ngesinqumo se-ANC. Okhulumela iSACP esifundazweni uMnuz Sifiso Gwala uthe abathintwanga ngalesi sinqumo bathole ngaso kwabezindaba futhi kwenzeke lokhu ngesikhathi besahlela ukubonana ne-ANC KwaZulu-Natal maqondana nezinguquko abazenze komasipala. UNtombela uthe bahlela umhlangano neSACP ukuze baxoxe ngezikhalo zayo, ngeke kube kuhle ukuthi bakhulume ngalokho emaphephandabeni. Isinqumo sokujuba uNkk Gumede esiShayamthetho size sagxekwa nayizingwevu i-ANC Veterans League. Umholi wayo uMnuz Snuki Zikalala, ukhale ngokuthi kudicilela phansi isithunzi senhlangano. Uthembise nokuthi udaba sebeyolufaka esigungwini esiphezulu se-ANC kuzwelonke.