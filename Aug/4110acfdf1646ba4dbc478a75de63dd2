UNgqongqoshe wamaPhoyisa uMnuz Bheki Cele izolo ukuqinisekisile ukuthi isidumbu esitholiwe ngesowesifazane. Izishoshovu zisola uCele ngokuzishaya ngemfe iphindiwe njengoba zithi ugcina ngokukhuluma kodwa akukho osekwenziwe ngamaphoyisa yize kubonakala ukuthi lesi sihlava siyaqhubeka. “UCele wathembisa ukuthi kuzoba namaphoyisa azohamba ubusuku nemini eqaphe indawo, okudidayo wukuthi uma ezokuphepha ziqiniswe kanjalo kwenzeka kanjani ukuthi umuntu aqiqinge isidumbu asilahle, aze asishise ekubeni amaphoyisa kuthiwa aqaphile? Namanje sisanemibuzo engakaphenduleki ngokufa kukaMthunzi Khomo owayesolwa ngokubulala efela esitokisini, impela sizizwa singaphephile,” kusho ilungu lomphakathi. UCele ekhuluma ne-eNCA uvumile ukuthi amaphoyisa asesiteshini iHibberdene awawenzisisi umsebenzi wawo ekubeni isiteshi sisondelene nendaweni okuhlala kuyo umphakathi, wathi kukhona izinguquko ezizokwenziwa ngabaphethe isiteshi. “Izingunquko zizokwenziwa wuKhomishana wamaphoyisa kuzwelonke ngoba sekubonakele ukuthi inkinga isekuphathweni kwaso. Akukubi kangako ngasezinsizeni njengoba isiteshi sinamaphoyisa angu-88 nezimoto ezanele, kuyacaca inkinga isekuphathweni kwaso,” kugcizelela uCele. Elinye ilungu elicele ukungavezwa, lithe ukube kuya ngalo ngabe uCele akasabuyi ukuzokhuluma nabo eMthwalume. UCele uthe bayavumelana nekhwelo elihlatshwe ngamalungu omphakathi nabeqembu i-IFP ngokuthi makuqinisekiswe ukuphepha kwabesifazane. “Leli khwelo kumele futhi libhekiswe kuwona wonke umphakathi ekutheni usebenzisane namaphoyisa. Abazali, imindeni abangani nawo wonke umphakathi kumele ulekelele,” kusho uCele. Uthe okwamanje akukho okusavelile amaphoyisa anakho okungaqinisekisa ukuthi isidumbu esitholakele sixhumene nezinye ezitholwe phambilini noma ngesinye isenzo sobugebengu. Okhulumela amaphoyisa KwaZulu-Natal uBrigadier Jay Naicker, uthe izinkomba ziveza ukuthi isidumbu esitholwe ngoLwesihlanu, ngumuntu obebulawe kwenye indawo wabe eselahlwa isidumbu sakhe sashiswa. “Amaphoyisa aseHibberdene aphenya icala lokubulala, ngemuva kokuba isidumbu sitholwe eceleni komgwaqo endaweni yaseNomakhanzana eMthwalume. Isidumbu besishiswe singabonakali, simbozwe ngopulasitiki,” kusho uNaicker.