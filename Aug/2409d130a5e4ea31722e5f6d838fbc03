OMUNYE wabafelokazi babasebenzi abangu-34 ababulawa eMarikana ngamaphoyisa ngo-2012, ukhala ngokuthi uhulumeni ukushaya indiva ukuthi kumele inxeshezelwe yize sekudlule iminyaka eyisishiyagalombili isigameko senzeka. UNkk Nonkululeko Ngxande ubekhuluma emcimbini obuwenziwe yi-Amcu eMidrand, eGoli, izolo. Umyeni wakhe uMnuz Mphumzeni Ngxande, wayengomunye wababesebenza emayini iLonmin, ababulawa ngamaphoyisa becashe eKoppie Two. Abasebenzi babefuna iholo elinguR12 500 nezimo ezingcono zokusebenza. Imicimbi ibijwayele ukwenziwa eMarikana kodwa kulokhu ngenxa yegciwane iCorona elilawula ukuhlangana kwabantu, kuphoqe ukuba kushintshwe. UNkk Ngxande owayehlala nomyeni wakhe emjondolo iNkaneng, uthe wayekhona eduzane nendawo yesigameko ngesikhathi kuhlaselwa umyeni wakhe. “Ngesikhathi ngizwa umsindo kwakungathi yisichotho. Ngezwa ukuthi khona okungahambi kahle. Kusebuhlungu namanje kodwa kumele sixole,” kusho uNkk Ngxande. UMengameli Cyril Ramaphosa, wayengomunye wabaqondisi eLomnin ngesikhathi kwenzeka inhlekelele. UNkk Ngxande uthe akuzange kube khona ukubuyisana ngalesi sigameko phakathi kwemindeni nohulumeni ngoba imindeni ayijabule ngokuthi abakaxolisi abaphethe. “Akekho noyedwa umuntu osuke kuhulumeni wazoxolisa kuthina. Ukuxolisa yikhona okubalulekile kakhulu, sisalinde lolo suku ukuba uNkulunkulu athinte izinhliziyo zabaphethe bezoxolisa. Sizobaxolela,” kusho uNkk Ngxande. UMengameli we-Amcu uMnuz Joseph Mathunjwa, uthe inkampani iSibanye-Stillwater ethathe izintambo kwiLonmin, kumele igxekwe ngokufa kwabavukuzi. Uthe lezi zinkampani ziyafana wathi abasebenzi basaxhashazwa. Uqhube wathi uRamaphosa kumele azoxolisa kubafelokazi nakulabo bavukuzi abalimala. Ethula inkulumo ngobuchwepheshe umholi we-UDM uMnuz Bantu Holomisa, uthe abaphethe kwi-ANC kumele bazithobe bayoxolisa ngalesi sigameko saseMarikana. “Le nto yokuthi kushone abantu bese kungezi muntu kuhulumeni azoxolisa ngokona abakwenza, akulungile. Bavumelekile ukuyoxolisa besenaso isikhathi,” kusho uHolomisa. Umholi we-One SA Movement uMnuz Mmusi Maimane, usole uhulumeni ngokungabakhokheli abantu iminyaka eyisishiyagalombili kwenzeka isigameko. Uthe lolu suku kumele lube yiholidi.