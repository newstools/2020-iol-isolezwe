IZITSHUDENI zase-Unisa okwakumele zigqoke amajazi eziqu ngoMeyi nonyaka zizijabulise ngokushutha ndawonye ukuze usuku lwazo lukhumbuleke njalo. Umcimbi ezaziwuwubheke ngabomvu wokuthweswa iziqu wagcina ungabanga khona ngenxa yeCorona kodwa zigcine zilifezile iphupho lazo. Izitshudeni ezingu-16 ebezenza iDegree in Social Work kule nyuvesi zihlangane ngasolwandle zazenzela lo mcimbi yize sesidlulile isikhathi okwakumele zigqoke ngaso amajazi. UNksz Sinqobile Mdletshe obehlele ukuthi izitshudeni zihlangane zishuthe izithombe ezizoba yizikhumbuzo, uthe iningi labo belenza iziqu okokuqala futhi lalihlele ukuthi liyogqoka imiswenko, lishuthe izithombe eziyobonwa yizizukulwane okungazange kwenzeke ngenxa yemigomo yomvalelandlini. “Bekuhleli kunesilonda sokuthi asizange siwagqoke amajazi ethu nemiswenko ekubeni sisebenze kanzima iminyaka emine sinethemba lokuthi lolu suku luyofika. Kithina ukugqoka ijazi kuyinto ekhuthaza nabanye abantu babone ukuthi kuyenzeka yingakho besifisa kangaka ukushutha. Abanye bese bebuyele emakhaya kodwa sihlele ukuthi beze nabazali sishuthe ndawonye njengoba besizokwenza ngoMeyi. Siyaqonda ukuthi ukumiswa kwezinhlelo zokugqokwa kwamajazi kwakwenzelwa ukunqada ukusabalala kweCorona kodwa besidinga ukuthi siyiphethe kahle le mbenge sishuthe izithombe eziyobonwa yizizukulwane. Siqale usuku lwethu ngokuyolungisa izinwele, saziphophotha sayoshutha,” kusho yena. Uthe kubajabulisile ukufeza iphupho labo njengoba beshuthile.