UMashaba wethule iqembu lakhe elisha i-Action SA izolo, wathi abantu bakuleli mabazitholele ikhaya elisha. Uthe amaqembu amaningi aphikisayo awanawo amandla okususa i-ANC emandleni kodwa elakhe iqembu linesu. “Sizongenela ukhetho sinqobe, kusukela kohulumeni basekhaya abazayo nje. “Izwe lethu linamathuba empumelelo nethemba kodwa lokhu kuvinjwa yinkohlakalo,’’ kusho uMashaba I-Action SA izalwe emuva kokuthi uMashaba eshiye i-DA. UMashaba wethule inkulumo ephelezelwa wumkakhe nezingane zakhe bezomeseka. Ubuholi beqembu likaMashaba nguyena umengameli kanti uSihlalo wuMnuz Michael Beaumont naye osuka kwi-DA. Phakathi kwabanye abaholi abathenjiwe kuleli qembu kukhona noDkt Makhosi Khoza oshiye i-ANC wasungula elakhe iqembu kodwa wagcina elishiya, ejoyina elikaMashaba. UNksz Vytjie Mentor owayeyilungu le-ANC ePhalamende naye ungomunye wabajoyine uMashaba.