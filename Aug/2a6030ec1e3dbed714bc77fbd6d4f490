IMEYA kaMasipala Ugu, uMnuz Sizwe Ngcobo, ithi iseyinkinga indaba yokuhlinzekwa kwemiphakathi ngamanzi kulo mkhandlu. UNgcobo uthe akuyona into eqale manje kepha ineminyaka iqhubeka. Ubalule ukufadabala kwengqalasizinda athe isindala, ukuntuleka kwemithombo yamanzi nokuxoshwa kwenqwaba yabasebenzi ophikweni lwamanzi ukuthi kubadalele inkinga. “Alukaxazulwa udaba lokuxoshwa kwabasebenzi olusezithebeni ze-bargaining council manje. Lokhu kwenza sibe nesibalo esincane sabasebenzi. Siyazama ukusilawula isimo. Bangabuya noma bangabuyi, inkinga isazoba khona,” kusho uNgcobo. Uthe ngokubambisana nohulumeni kazwelonke kunamadamu amabili azokwakhiwa oGwini azobhekana nenkinga yokuntuleka kwamanzi. “Sisebenza ngokubambisana nohulumeni kazwelonke nowesifundazwe ukuzama ukuxazulula inkinga yamanzi. Sidinga imali eningi ukuze sizixazulule zonke,” kusho uNgcobo. Ubonge uhulumeni wesifundazwe ngokubalethela umakadebona wemenenja komasipala uMnuz Sbu Sithole owaletha uzinzo kulo mkhandlu. Phambilini lo mkhandlu uke waba sematheni ngokuphelelwa amanzi okwaze kwaholela nasekutheni umasipala uwadonse olwandle. Ngasekuqaleni kwalo nyaka, kube nokungqubuzana phakathi komkhandlu nabasebenzi bophiko lwamanzi okwaphetha ngokuthi kukhonjwe indlela abasebenzi abangu-121. Kunengqalasizinda yamanzi eyacekelwa phansi ngesikhathi kunomdonsiswa. Abasebenzi babekhala ngenkohlakalo emkhandlwini ophikweni lwamanzi befuna kuxoshwe nemenenja kamasipala uMnuz Dhanpalan Naidoo. Wagcina ehlabe ikhefu lokugula ngoMashi wabuya ngoMeyi. “Ngesikhathi imenenja icele ikhefu, sacela uSithole ukuthi abambe. USithole ubuyele emsebenzini wakhe ayewulethelwe uhulumeni wesifundazwe ngesikhathi imenenja isibuyile,” kusho uNgcobo. UNaidoo wayesolwa abasebenzi ngokuhlomulisa izinkampani zasondelene nabo kodwa umkhandlu wakuchitha lokhu.