 KUYISHWA ukuthi uma uMnyango wezeMpilo uvele uthule nje, ngezinsolo zokuvalwa kwenzalo kwabesifazane abamnyama yize kwakumele ulungise lolu daba ngoMeyi. Usho kanje uNksz Delisile Ngwenya okhulumela i-Economic Freedom Fighters (EFF) kuzwelonke, okhale ngokuthi iCommission for Gender Equality yakhipha umbiko wokuvalwa inzalo kwabesifazane ngoFebhuwari kodwa namanje uMnyango wezeMpilo nohulumeni bathule. “I-Commission for Gender Equality yacela uMnyango wezeMpilo ukuthi uphendule ngoMeyi usho ukuthi usuthathe ziphi izinyathelo ukuqinisekisa ukuthi ngeke abesifazane bavalwe inzalo ngenkani. Kwakuthiwe aboMnyango wezeMpilo kumele bakhulume nabesifazane abavalwa inzalo nabakhishwa izibeletho, ukuze wazi ubuhlungu abadlule kubona kodwa lokhu akukaze kwenzeke. Kuyishwa ukuthi uhulumeni akenzi lutho ngalolu daba oluhlukumeza amalungelo abesifazane abamnyama abaphila neHIV,” kusho uNksz Ngwenya. Kuzokhumbuleka ukuthi iCommission for Gender Equality yenza uphenyo lwayo emuva kokuthola izikhalo kwabesifazane abawu-48, abaveza ukuthi bavalwa inzalo ngaphandle kwemvume yabo. UDkt Tlaleng Mofokeng weCommission for Gender Equality, utshele iSABC ukuthi lo mkhuba wokuvala abesifazane inzalo ubumandla eGauteng naKwaZulu-Natal. “Ukuvala abesifazane inzalo ngaphandle kwemvume yisenzo esinobulwane, esibaphuca amandla okuthatha izinqumo ngempilo yabo. Sifuna aboMnyango wezeMpilo bahlangane nabesifazane abavalwa inzalo ukuze baqonde ukuthi lesi senzo sibahlukumeze kanjani emqondweni nasemzimbeni. Abanye bagcina sebechithekelwa imishado, abanye bathathwa njengabantu abangelutho ngoba emiphakathini yabo abesifazane kufanele babe nezingane,” kusho uDkt Mofokeng. Uthe abesifazane abavalwa inzalo abazange batshelwe ngesikhathi kuzokwenziwa lokhu kodwa bazitholela bona emuva kweminyaka edonsela kwengu-10. UMnyango wezeMpilo awuphendulanga kwaze kwashaya isikhathi sokushicilela.