IZAZI zomnotho zithi ukunqamuka kukagesi kuzophazamisa izinhlelo zokusimamisa umnotho okuhlelwe ukuthi zenzeke njengoba izwe selingenele esigabeni sesibili. USolwazi Bonke Dumisa, oyisazi somnotho esizimele, uthe ukuvulwa kokudayiswa kotshwala nogwayi nezokuvakasha kufanele kuvuse umnotho obusufadalele kodwa izinkinga zokunqamuka kukagesi zizowubuyisela emuva. “Ukunqamuka kukagesi kwenza sizibuze ukuthi abekho yini abasenza ngamabomu lesi simo ngoba ukuphela kukagesi yikona okusifake kwinzikamnotho. Ibingalungiswa ngani imishini nengqalasizinda kagesi okuthiwa sekufanele kulungiswe manje?” kubuza uDumisa. Uthe uma uhulumeni ezimisele ngokusimamisa umnotho waseNingizimu Afrika kufanele alungise udaba lukagesi acacise ukuthi kwenzekani e-Eskom ngoba umnotho okhulayo udinga ugesi ngaso sonke isikhathi. I-Eskom iqale uhlelo lokucima ugesi yize yayikade ithembise ukuthi ngeke ucime ugesi ebusika. Ibuye yaveza ukuthi kuleli sonto ungase ucishe ngenxa yokuthi imishini yokuwuphehla idinga ukukhandwa. Esinye isazi somnotho, uMnuz Dawie Roodt we-Efficient Group, sithe umvalelandlini uqede imisebenzi ewu-3 million eminye ewu-1 million esiphele unomphelo. “Inkinga yokunqamuka kukagesi iyawushaya umnotho. Kufanele ilungiswe ngokushesha. Ngilindele ukuthi njengoba kuvulwe umnotho ngokwesigaba sesibili amathuba omsebenzi avele emkhakheni wezokuvakasha nasezindaweni zokudlela. Umonakalo owenzeke emnothweni waseNingizimu Afrika ngenxa yomvalelandlini uzothatha iminyaka eminingi ukuthi ulungiswe,” kusho uRoodt. Uthe yize abanye abantu bezozikhiphela ezindaweni zokudla abazithandayo noma bayoshaywa wumoya ezindaweni zokulala izivakashi kodwa iningi labantu baseNingizimu Afrika lizohlala ezindlini ngoba alinayo imali yokuvakasha. “Izikweletu zabantu zandile ngoba abanye baphelelwe wumsebenzi, abanye bancishiselwa amaholo. Asazi ukuthi abantu sebekweleta malini. Yisimo esibi lesi esizithole sikusona, amanye amabhizinisi azovalwa unomphela ngenxa yomvalelandlini. Intela elahlekile ngokuvalwa kwezimboni ezihlukene ngeke ibuye. Kufanele uhulumeni alungise isimo ukuqinisekisa ukuthi izimboni ziyakhiqiza nabantu bayaqashwa,” kusho uRoodt.