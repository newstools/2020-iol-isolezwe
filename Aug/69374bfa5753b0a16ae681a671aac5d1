ABAPHUZA utshwala badonse ngendlebe ozakwabo ukuthi baphuze babuyele nganeno ukuze uhulumeni angabuvali. Izolo, Isolezwe lihambele izindawo ezihlukene ezidayisa utshwala lathola abantu bemi kolayini. Abanye bebebuthenga edolobheni kanti abanye bebethenga emalokishini. UMnuz Desmond Nkabinde obeseQedi’s Tavern eMlaza uthe bajabule ukuthi uMengameli Cyril Ramaphosa uvule ukudayiswa kotshwala. “Siyabonga kakhulu kumengameli ovule ukudayiswa kotshwala, sijabule. Siyacela ukuthi abantu baphuze kahle kungabi nodlame emakhaya baphathe kahle izithandwa zabo nezingane. Phela utshwala buneqhaza elibalulekile enjabulweni yethu nakwezomnotho,” kusho uNkabinde. UNksz Futhi Mokoena waseDassenhoek ukhumbuze abantu ukuthi uNdunankulu waKwaZulu-Natal, uMnuz Sihle Zikalala, uthe uzobuvala utshwala uma bebuxhaphaza, beshaya abesifazane nezingane noma bedala izingozi. “Siyacela abaphuzayo bangashayeli uma sebephuzile ngoba yibona abenza ukuthi sivalelwe utshwala. Akusikho ukuthi siyizidakwa njengoba sime kolayini kodwa utshwala buyasithokozisa futhi sikhulisa umnotho, siseka nabafowethu abasebenza embonini yotshwala. Abantu mabaphuze ngendlela ehlelekile,” kusho uNksz Mokoena. Abanye abantu abebemi kolayini abathandanga ukukhuluma nentatheli bekhala ngokuthi balove emsebenzini. Abanye bathe bazothethiswa emakhaya uma sebebonakala kwiSolezwe bejabulela ukubuya kotshwala. Omunye ohlala eClermont obeyothenga inqwaba yotshwala esitolo esisePinetown utshele intatheli ukuthi ingalinge imshuthe ngoba lapho esebenza khona kwaziwa ukuthi uyagula. “Siyabonga kakhulu kuMengameli Cyril Ramaphosa ngokusivulela utshwala. Besesifile wukoma. Abasebenza etshwaleni besebefile yindlala. Hhayibi! Wenzani manje ungishutha! Ngizoxoshwa emsebenzini ngithe ngiyagula. Uma ngisuka lana ngiya kudokotela ukuze ngibe nencwadi yokuthi bengigula,” usho kanje. AbakwaSouth African Breweries nabo bacele amakhasimende abo ukuthi aphuze ngendlela ehlelekile, alandele imithetho yokuqhelelana. Bathe imboni yotshwala izoqhubeka nezikhangiso ezigqugquzela abantu ukuthi baphuze kahle. Ugwayi nawo usuyadayiswa, ababhemayo kuthiwe bangacelani iskefu ngoba lokhu kuzobhebhethekisa iCovid-19.