OKHULUMELA i-ANC kuzwelonke uMnuz Pule Mabe usaqhubeka nokweseka isinqumo sokuqashwa kowayeyimeya yeTheku uNkk Zandile Gumede eShishayamthetho KwaZulu-Natal. UMabe ucashunwe ekhuluma nomsakazo iCape Talk ngoMsombuluko ekuseni ephekwa ngemibuzo ngumethuli wezinhlelo uLester Kiewit ombuze ukuthi ngabe umsebenzi omusha i-ANC ewunikeze uNkk Gumede awufani yini “nokuhlomulisa abantu abakhohlakele.” Ubuzwa ngalesi sinqumo nje umengameli Cyril Ramaphosa usanda kuhlaba amalungu alenhlangano ngokuvela kwamagama awo emibikweni yenkohlakalo wathi onke kumele aqondiswe ubugwegwe futhi abomthetho benze umsebenzi wabo ngaphandle kokwesaba. Ephendula imibuzo ngokuqashwa kukaNkk Gumede uMabe uthe: “Ukusolwa ngamacala enkohlakalo akusho ukuthi ukhohlakele. Icala kumele lihlale lilalelwe yinkantolo kuqala. Ukusolwa akusho ukuthi kukhona okubi osukwenzile,” kusho uMabe. Ngaphambi kwencwadi ebhalwe uRamaphosa, i-ANC isikusho kaningi muva nje ukuthi abaholi abasagqigqa izinkantolo ngamacala kumele bashenxe noma bamiswe ezikhundleni zabo. UNkk Gumede ungaphandle ngebheyili kaR50 000 ecaleni lenkohlakalo  yethenda yokuqoqwa kukadoti ngesikhathi esayimeya yeTheku. Ngemuva kokubekwa lawa macala i-ANC yamsusa esikhundleni sobumeya kodwa wasala kwesokuba yikhansela emkhandlwini weTheku. I-ANC KwaZulu-Natal ngeledlule isivikelile isinqumo sokufakwa kukaGumede esiShayamthetho. UNdunankulu wakulesi sifundazwe uMnuz Sihle Zikalala uveze ukuthi kudingeke ukuthi bathathe isinqumo ngendawo kaGumede emkhandlwini weTheku kwazise kukhona abantu asolwa nabo ecaleni lenkohlakalo kuwo lo mkhandlu ngokunjalo nabantu abangase babe ofakazi boMbuso ecaleni. Ngaphezu kwalokho uZikalala waveza nokuthi isikhundla sobumeya abekuso sekufakwe uMnuz Mxolisi Kaunda kuso ngakho babona kunesidingo sokuthi baxazulule lesi simo esingesihle. Umengameli womakadebona be-ANC, i-ANC Veterans League, uMnuz Snuki Zikalala usihlabile isinqumo sobuholi bale nhlangano eKZN wathi asihambisani neze nemigomo ye-ANC yakamuva yokulwa nenkohlakalo eqenjini. “Sithathe isinqumo emasontweni amabili edlule sokuthi bonke ababhekene namacala enkohlakalo kumele basuke ezikhundleni zabo. Kodwa ngokuphazima kweso sesizwa kuthiwa iKZN, ebihamba phambili empini nenkohlakalo, isiqashe uZandile Gumede eSishayamthetho. I-NEC ibikhulumile ngalolu daba, futhi asihambisani nakho. Sisazoqhubeka sikudingide futhi sizobuyekezwa isinqumo abasithathile,” usho kanje.