KUGQUGQUZELWE abagibeli bezitimela ukuthi balandele imigomo yokuphepha yeCovid-19 njengoba seziqalile ukusebenza izitimela eThekwini. IPassenger Rail Agency South Africa (Prasa) ithe inomkhankaso wokukhumbuza abagibeli ukuthi bagqoke izifonyo futhi baqhelelane ngoba ngeke bavunyelwe ukugibela izitimela uma bengakwenzi lokhu. UMnuz Zama Nomnganga obhekele ezokuxhumana kwaPrasa KwaZulu-Natal, uthe umkhankaso wabo uqale emzileni waseMlaza kanti uzoqhubeka uze ufike KwaMashu. “Kubalulekile ukuthi abantu bakhumbule ukuthi iCovid-19 isekhona. Bazivikele, bavikele nabanye abagibeli ngokuthi bagqoke izifonyo, bageze izandla ngaso sonke isikhathi futhi baqhelelane,” kusho uNomnganga esitatimendeni. Uthe okwamanje izitimela zaseThekwini zisebenzisa umzila owodwa okuwuMlaza noMashu. “Sigqugquzela ukuphepha kubagibeli ukuze bazivikele kulesi sifo esihlasele umhlaba wonke. Sibacela ukuthi bafake izifonyo zabo ngaso sonke isikhathi. Uma umuntu engasifakile isifonyo ngeke akwazi ukungena esiteshini nokuthatha uhambo ngesitimela. Umgibeli nomgibeli uyafuthwa ngesibulali magciwane ngaphambi kokuthi angene esiteshini, akudayiswa, akuphuzwa futhi akubhenywa esiteshini nasesitimeleni,” kusho uNomnganga. Ucele abantu ukuthi bahloniphe imizila yesitimela, wakhuza nangokudlala kujantshi nokwenza umdlalo obizwa ngesitabane nokutshuza phezu kwesitimela. “Sicela umphakathi ukhuze izingane ezivamise ukudlala isitabane nokutshuza esitimeleni. Ubugebengu nokuntshontshwa kwengqalasizinda yakwaPrasa sikuqaphile. Sisebenza nezinhlaka zomthetho ukulwa nobugebengu, bazoboshwa abeba amakhebuli nabacekela phansi ingqalasizinda njengoba kuke kwenzeka,” kuphetha uNomnganga.