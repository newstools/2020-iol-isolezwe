Ibe isifuna umhlangano ophuthumayo nayo ngenxa yokubhebhetheka kwezenzo zenkohlakalo kuleli qembu nakuhulumeni. Ubuholi beSACP esifundazweni bube nomhlangano ophuthumayo ngeSonto kwadingidwa udaba lokuqokelwa esiShayamthetho kukaNkk Zandile Gumede, inkohlakalo ekhungethe uhulumeni ne-ANC, umbiko woMcwaningi-mabhuku, ukudliwa isidana kwemali yezijumbana zokudla neyokuthenga izimpahla zokuzivikela kwiCorona. Lokhu kufaka phakathi izinsolo zenkohlakalo ethinta ukuthengwa kwezingubo zokulala wuMnyango wezokuThuthukiswa koMphakathi neyoMnyango wezeMfundo emayelana nokuthengwa kwezimpahla zokuzivikela kwiCorona. Income nokuhlakazwa kwebhodi lezeMvelo Wildlife nelaseMgeni Water ethe kumele ngabe kade kwenziwa ngoba inkohlakalo ibidla lubi yafuna kuqalwe uphenyo ngakho. I-SACP ibe isigxeka ukuvulwa kwezikole nokubuyiselwa emisebenzini kwabasebenzi abangenzi imisebenzi emqoka ekufanise nokubeka phambili inzuzo kunempilo yomuntu. Ikhaliswa nawumbiko kaMcwaningi-mabhuku oveze ukuthi iKZN ibhubhudle uR6.5 billion onyakeni wezimali * -2018/19 nangenkohlakalo ebekhona kunikelelwa abahlwempu emphakathini izijumbana zokudla. Unobhala weSACP eKZN uMnuz Themba Mthembu ubambe isithangami nabezindaba ngohlelo i-virtual ethula okuhlaluke emhlanganweni wabo. Uthe ukuvalelwa ngaphandle yi-ANC ezintweni ezimqoka kuyizinkomba zokufadabala kobudlelwano obuhle ekade benabo. “Inkohlakalo yenzeke ngesikhathi seCorona lapho obekumele ngabe kuhlengwa impilo yabantu. Kushone inqwaba yabantu, iningi latheleleka ngeCorona, izigidi zabantu ziphelelwe imisebenzi abanye babhuqwa yindlala, kwanda ububha negebe lokungalingani kwezomnotho,” kusho uMthembu. Uthe ukudliwa isidana kwemali yokuthenga izimpahla zokuzivikela kwiCorona kufana nokubulala. Uveze nokuthi kuqala phansi ukuhlukana phakathi kwe-ANC okubonakale esikhathini esedlule. “Inkinga enkulu ebhekene ne-ANC manje ukubulawa kwayo ngabathile ngaphakathi embuthweni. Ukuqembukelana okuxhaswa yiqeqebana longxiwa sekwenze yaba sezandleni zolawulo lwedlanzana i-ANC. Abafuna ukuzicebisa ngabodwana benze kwaba nzima ukuxazulula izinkinga ezikhungethe umbutho,” kusho uMthembu. Okhulumela i-ANC KwaZulu-Natal uMnuz Nhlakanipho Ntombela uthe ubudlelwano babo neSACP buhle kunobangesikhathi esidlule. Uthe bayaxoxa ngokuningi okwenzekayo.