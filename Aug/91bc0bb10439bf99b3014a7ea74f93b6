UNksz Ntuli ogaqele isikhundla sokuhola i-DA ucele uSteenhuisen iqhude ethi ufuna abantu bazizwele ukuthi abantu abagaqele izikhundla bamele ini futhi yini abazoyenzela iqembu nabantu. UNksz Ntuli umangaze abaningi ngasekuqaleni kwesonto ememezela ukuthi ufuna ukududulana noSteenhuisen futhi kube amahlandla amaningi izwe lonke libuka. Ethintwa uNtuli ngalolu daba uthe uselinde ukuthi kuphume isinqumo kusasa kodwa yena uvivile zingathathana noma nini. ‘’ Iqembu angiboni ukuthi linganqabelani ngoba zake zaba khona izinkulumompikiswano ekuqaleni. Mina sengibheke uMsombuluko ukuthi ngithole impendulo bese siyaphikisana nozakwethu. “Ngiyazi ukuthi ukhona nomunye uzakwethu ongenele umbango wesikhundla kodwa uSteenhuisen usiphethe vele isikhundla,’’ kuchaza uNksz Ntuli USteenhuisen esitatimndeneni sakhe uthe ulinde iqembu ukuthi linqume maqondana nokuthi ayemukele yini inselelo aphonselwe yona. Zicelana udede nje yingoba kulungiselelwa ingqunguthela yokukhetha ubuholi beqembu ezobanjwa kusetshenziswa ubuchwepheshe besimanje. Kuvalwa isikhundla esishiwe wuMnuz Mmusi Maimane owashiya eqenjini.