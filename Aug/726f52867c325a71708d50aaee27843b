UNOBHALA jikelele weSACP, uDkt Blade Nzimande, unxuse i-ANC ukuthi iqhelelane nenkohlakalo ukuze igweme ukugudluzwa ekuphatheni izwe. Ubekhuluma ngemuva kwezinsolo ngenkohlakalo edla lubi nethinta ithenda yezinto zokuzivikela kwiCovid-19. I-SACP ibigubha unyaka engu-99 yasungulwa izolo. UNzimande uthe i-ANC ingase ilahlekelwe amandla uma yehluleka ukulwa nenkohlakalo eqhubekayo neyenziwa izikhulu. “Kuyadabukisa namuhla ngoba ngeminyaka yabo-1970 no-1980 besineqholo lokuthi ukulwa kwethu ngeke kube yize njengokwamanye amaqhawe, okwabonakala kushabalala. Kepha manje ngeke sisakusho lokho ngenxa yenkohlakalo yamathenda kulo mbutho wethu,” kusho uNzimande. Uthe kwezinye izinsolo kubandakanyeka abantu abasenga izigidi ngezigidi kuhulumeni okuyimali ebekelwe ukuqwashisa abantu ngeCovid-19. Uthe amadlelandawonye kumele alwe nenkohlakalo wanxusa abomthetho ukuthi benze umsebenzi wabo ngokwethembeka ngaphandle kokwesaba. Isigameko sakamuva, uNgqongqoshe eMnyangweni wezeMpilo eGauteng uDkt Bandile Masuku nomkakhe uNkk Loyiso Masuku oyisikhulu kuMasipala waseJohannesburg, baphoqwe ubuholi be-ANC esifundazweni ukuthi bahlabe ikhefu ngemuva kokumangalelwa ngamacala enkohlakalo enzeke kulo mnyango. Kulesi sigameko kabalwa no uNkk Khusela Diko okhulumela umengameli ophinde abe yilungu lesigungu esiphezulu se-ANC eGauteng, ocele ikhefu emuva kwezinsolo zenkohlakalo ngenkontileka kaR125 million okuthiwa yanikwa umyeni wakhe oyinkosi yamaBhaca, uMadzikane II Thandisizwe Diko. Umengameli usekhiphe umyalelo wokuthi kujutshwe ithimba eliyisipesheli labaphenyi, elizophenya ngezinsolo zokungasetshenziswa ngendlela kwemali ebekelwe ukulwa nokubhebhetheka kweCovid-19.