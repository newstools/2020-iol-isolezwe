OWAYENGUNGQONGQOSHE weziMali kuzwelonke uMnuz Malusi Gigaba, uyaphika ukuthi wayelanda izijumbana zemali emzini wakwaGupta, eSaxonwold, bese ethenga umswenko. UGigaba ubephendula emuva kokuthi kube nofakazi ovele kwikhomishini ephenya ngokuqhwaga amandla ombuso. Ufakazi uzethule ngokuthi ungomunye wababegada uGigaba ngesikhathi esekwikhabhinethi futhi babehlala bemhambisa uma eseyolanda izishaqane zemali kwaGupta. Ufakazi ungene ngoLwesihlanu kwikhomisihini eholwa yijaji Raymond Zondo wangadalulwa igama lakhe. UGigaba uthi usecele ithimba labameli bakhe ukuthi lifake isicelo sokuphosa imibuzo ufakazi ngoba lokhu akushoyo kungamanga aluhlaza. Ufakazi uthe baya kwaGupta izikhawu cishe eziyisikhombisa behambisa uGigaba, owayethutha amasaka emali. Ufakazi uthi uma beqeda ukuthatha imali babedlula bayokhithiza amasudi asezingeni eliphezulu, uGigaba aze ababusise ngezibiliboco zesidlo sasemini. UGigaba akathathanga isikhathi wabhala, waphika konke okushiwo wufakazi. “Ngibhala incwadi efungelwe engizoyithumela ngiphendula ngezinsolo engibekwe zona phambi kwekhomishini. Ngifake nesicelo sokuthi ufakazi aphoswe imibuzo ngakushilo,’’ kusho uGigaba. Uthe akafuni ukungena agxile kokushiwo wufakazi ngoba kusezithebeni zekhomishini. – ANA