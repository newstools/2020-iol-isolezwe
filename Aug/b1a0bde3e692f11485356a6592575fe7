INYUNYANA yamaphoyisa iPolice and Prisons Civil Rights Union (Popcru) ifuna kwenyuswe umhlomulo otholwa ngamaphoyisa asebenza ngaphansi kwezimo ezinobungozi, kuphinde kubhekelelwe nabanye abasebenzi bakahulumeni abenza imisebenzi ebucayi njengoba kunobhubhane lweCorona. Le nyunyana ithi kumele uhulumeni acubungule ngokushesha umthetho okhuluma ngomhlomulo okumele utholwe ngabasebenzi abasembuthweni wamaphoyisa wokwenza umsebenzi oyingozi, uphinde usungule ngokushesha umhlomulo wabo bonke abasebenzi bakahulumeni abenza imisebenzi eyingozi. UMnuz Richard Mamabolo okhulumela le nyunyana, uthe abasebenzi bakahulumeni emkhakheni wezobulungiswa nowezempilo babhekene ngqo nobungozi beCovid-19. “Laba basebenzi bayaqhubeka nokuba sekhaleni lempi yalolu bhubhane oluhlasele umhlaba. Ngesikhathi besebenzela imindeni yabo nabo bayalithola leli gciwane, abanye bayashona. “Uma ubheka abasebenzi abangaphansi kombutho wamaphoyisa umhlomulo wabo wokwenza umsebenzi oyingozi sekuyisikhathi sokuthi kuhlaziywe ukuthi uyahambelana yini nobungozi bomsebenzi wobuphoyisa,” kusho uMamabolo. Uthe umhlomulo wamaphoyisa wobungozi ume kuR400 kusukela ngo-2001 kodwa izinga lobungozi obubhekene namaphoyisa liyenyuka. “Sike sathumela incwadi emkhandlwini wabasebenzi bezokuphepha nokuvikela, iSafety and Security Sectoral Bargaining Council, sithi le mali ayenyuselwe kuR1500 ngenxa yokuthi ngokwesivumelwano esikhona kwakumele ngabe le mali iyenyuka minyaka yonke kodwa ayikaze yenyuke."