USEHLALE nezinsalela zezicubu zendodana yakhe izinyanga ezimbili elala nazo, owesifazane owashelwa yindodana enhlekeleleni yomlilo owaqubuka emijondolo esemgwaqweni uMalacca, eThekwini, ngoJuni. Lo mlilo kuthiwa washiya abahlala kule mijondolo dengwane, ngokucekela phansi engu-68. Isidumbu sikaMnuz Siphamandla Khumalo (31) okuthiwa nguyena kuphela owashona kulesi sigameko, satholwa sishe siwumlotha okuvela ukuthi umlilo waqala emjondolo wakhe. Unina kaKhumalo, uNkk Doris Gwala, uthe ngesikhathi amaphoyisa efika ezothatha izinsalela, kukhona izicubu ezithile zendodana yakhe ezasala. “Sabikela amaphoyisa ngalezi zicubu kodwa athi aqoqe konke akudingayo. Bengingeke ngihlale ngibuke inyama yengane yami enye inamathele emapulangweni, ngaphoqeleka ukuziqoqa ngizifake kupulasitiki ngethemba lokuthi ukuhlolwa kwesidumbu sakhe kuzoshesha ebese ngizihlanganisa nesidumbu sakhe uma eseyofihlwa,” kusho uNkk Gwala. Isolezwe lifika kulo mjondolo, lifice omakhelwane besamhlalisile emakhandleleni osekuphele izinyanga ekuwo. “Emsamo womjondolo alala kuwo nendodakazi yakhe engudadewabo omncane kamufi, bekukhona izijumbana zopulasitiki futhi kunephungana elingelihle ebelikhona kuwo lo mjondolo. “Ebuzwa mayelana nokuthi kungani engazimbeli phandle, uNkk Gwala uthe kunzima ukuhlukanisa umzimba wengane yakhe, wabalisa ngokucothoza kohlelo lokuhlolelwa ulibofuzo kwesidumbu athe sekugcina sekumbulalisa ngendlala, ngoba itoho ayelibambile laphela ngenxa yomvalelandlini futhi akakwazi ukuya kubo eNquthu ngoba ngeke angene nomzimba ongaphelele ngenxa yesiko. “Uthe njengomuntu owashona engozini kumele uma isidumbu sifika ekhaya kwenziwe okuthile okwesiko okugcina sekumxaka ukuthi uzohamba kanjani eshiye ezinye izinsalela akuthatha njengokusihlukanisa phakathi. “Ngibekezelele indlala esibhuqayo ngoba akukho muntu osebenzayo. Ukube isidumbu sengane yami sesikhishiwe bengizoziyela emakhaya ngimngcwabe ngesizotha nami ngibuyele empilweni ejwayelekile. Ngiyacela amaphoyisa adedele ingane yami,” kusho yena. Uthe izicubu balala nazo endlini nsuku zonke kanti seziqala ukumgulisa kangangoba usezizwa esephathwa yisifuba. Uveze ukuthi akukaboshwa muntu ngokufa kwendodana yakhe njengoba osolwa ngokumshisa nendlu, wakhona kule mijondolo, kuthiwa usehamba ezishaya isifuba ngakwenza. Isazi samasiko, uDkt Sazi Mhlongo, sithe akuhambisani nendlela yesintu ukuhlala isikhathi eside endlini nezicubu zomuntu. “Kumele athathe izicubu ahambe nazo aziyise kubo eNquthu. “Uma efika khona bafike bashise impepho babike kwabadala bese eyazimbela azigqibe lapho okuzothi uma kubuya izinsalela zesidumbu somfana zingcwatshwe khona,” kweluleka uMhlongo. Okhulumela amaphoyisa KwaZulu-Natal, uCol Thembeka Mbele, uthe amaphoyisa ayaphenya.