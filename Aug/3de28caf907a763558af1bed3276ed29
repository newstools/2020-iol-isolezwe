INTATHELI YESOLEZWE UZOBUYELA enkantolo ngenyanga ezayo unkosikazi kalowo owayengungqongqoshe wezezimali kuleli uMnuz Malusi Gigaba, uNkk Nomachule Norma Gigaba, izolo obevele enkantolo yaseHatfield ngecala lokucekela phansi impahla. Uzobuyela enkantolo ngoSepthemba 14. UNkk Gigaba ufike enkantolo ehambisana nabameli bakhe oVictor Nkhwashu, o-Advocate Dali Mpofu noTembeka Ngcukaitobi. UMpofu uthe isizathu esenze bafuna lolu suku yingoba bafuna ukumangalela abathile ngecala lombango, okungenzeka liqede indaba yecala abhekene nalo manje. UMbuso nabameli bakamsolwa bavumelene ngalolu suku ngoba kuzobanikeza amasonto ayisithupha ukuba kuxoxwe ngodaba lwamacala ombango abafuna ukuwavula. UMpofu ukuqinisekisile ukuthi ngoMgqibelo uNkk Gigaba uthole ibheyili, kwaba nohlelo lokuthi uzoya kohlala nabangani ngempelasonto. Ube esefuna ukuqinisekisa ukuthi angakwazi yini ukubuyela ekhaya. Imantshi iphendule ngokuthi akukho okubhalwe phansi okunqanda ukuba kube khona indawo angeke aye kuyona kodwa ucela baxhumane nemantshi emnikeze ibheyili. UNkhwashu uthe uma uNkk Gigaba esebuyela enkantolo kuyobe sekucaca ukuthi ngabe ukuqulwa kwecala kuzoqhubeka yini. “Ngesikhathi sifaka isicelo sebheyili ngempelasonto sitshelwe ukuthi kunamacala okushaya kodwa namhlanje (izolo) ekuseni akushiwongo lutho ngawo,” kusho uNkhwashu. Ngodaba oluthinta oKlebe uthe lokho akukho ezandleni zabo. Uthe kulethwe ummeli omkhulu ukuba angenelele kulolu daba, abheke ukuthi imvume yokuboshwa kwakhe (uNkk Gigaba) yenzeka kanjani. “OKlebe bayazi ukuthi uhlala kuphi futhi sebake bamvakashela kaningana. Ukuboshwa kwakhe ngala macala bekungamele kwenzeke. Bekumele athole incwadi embizela enkantolo hhayi ukuba aboshwe ngoLwesihlanu ntambama, bazi kahle ukuthi izinkantolo zivaliwe ngakho uzohlala etokile impelasonto yonke,” kuchaza uNkhwashu. Uthe lolu daba luzoya enkantolo enkulu ukuze kuzobekwa eceleni ukuboshwa kwakhe nencwadi eyayigunyaza ukuba abosh