Encwadini kaRamaphosa ayithumele izolo, enamakhasi ayisikhombisa unaba kabanzi ngokuthi inkohlakalo iyilimaza kangakanani inhlangano nokuthi kumele kulwiwe nayo. “Nginibhalela le ncwadi maqabane njengoba inhlangano yethu ibhekene nenselelo enkulu selokhu sathola inkululeko. Nginesiqiniseko sokuthi niyazi ukuthi ezweni lonke kunokudinwa nokudideka ngemibiko yenkohlakalo ethinta izinhlelo zethu zokulwa neCorona. Lokhu kudinwa ngiyakuqonda futhi kufanele. Emasontweni ambalwa adlule sizwe ngezindaba ezithinta amathenda ezimpahla zokuzivikela anikezwe abantu abamataniswa ne-ANC nabasebenzi bakahulumeni abaphula imithetho bekhipha amathenda. Okucasule kakhulu wukuthi kunezinkampani okubalwa nabasebenzi abazicebise bona ngendlela engafanele,” kusho uRamaphosa. Eqhuba uthe engqungqutheleni ka-54 ye-ANC kwakhulunywa kabanzi ngokulwa nenkohlakalo. Uthe kumele kulandelwe izinqumo ezathathwa engqungqutheleni wonke umuntu kwi-ANC alwe nenkohlakalo. “Ukuhluleka kwethu ukuqondisa ubugwegwe nokuhluleka ukubhekana nalezi zinselelo esinazo embuthweni sekuphazamise esithi sikumele njengenhlangano. Eminyakeni eminingi edlule, sibone ukukhwabanisa kuMbuso, emphakathini nakwi-ANC. Mhlawumbe ukukhwabanisa okukhulu kusekunikezeni amathenda nezinye izinkontileka uma wazi umuntu, unobungani noma uxhumana nemindeni ethize. Kulabo bantu impumelelo yakho ilele ekutheni wazi bani osebenzela uhulumeni. Kokunye abasuke bekhiphe ithenda babongwa yizinkampani ezisuke zithole imisebenzi,” kusho uRamaphosa. Uthe kuyadumaza ukuthi kukhona amakhansela e-ANC asebenzise amaphasela okudla ezincengela kobhululu bawo, abasemagatsheni nalaba abancenge kubona ukuba babavotele babuyele ezikhundleni. Uthe lokhu kufana ncamashi nokuphuca abampofu iqatha emlonyeni. “Lonke ilungu le-ANC elithinteka ekukhwabaniseni kumele livele ngaphambi kwekomiti eliqondisa ubugwegwe. I-ANC kumele izihlangule kumuntu, noma ngabe uyanikela, uyayeseka noma uyilungu uma ethinteka enkohlakalweni. Kujwayeleke ukuthi amalungu aveze obala indlela enza ngayo imali. Kubhekwe impilo ephilwa amalungu,” kusho uRamaphosa. “Abezomthetho kumele benze umsebenzi wabo ngaphandle kokwesaba, nokucwasa, njengoba sasho engqungqutheleni sathi wonke amalungu ethu kuzo zonke izigaba kumele abambisane nabezomthetho ukuze noma ubani osolwa ngokukhwabanisa aboshwe,’ kusho uRamaphosa. Uthe amalungu awaqhubeke ahloniphe uMthethosisekelo wakuleli. Unxuse ukuba bonke abe-ANC basebenzisane ekulweni nesihlava senkohlakalo. Ephetha unxuse amalungu ukuba abuyisele ukwethenjwa kwe-ANC nokuvikela umbutho ukuze baqhubeke baththenjwe abantu.