UMENGAMELI weSantaco uMnuz Phillip Taaibosch, ukuhlabile okwenziwa wuhulumeni ukuba alaxaze izinhlelo zokuthuthukisa imboni yamatekisi yize sekuneminyaka kwaba nenkululeko kuleli. UTaaibosch ukusho lokhu kade kwethulwa izinhlelo zemboni ezibizwa ngeNational Taxi Public Discourse Platform, eyethulwe wuMnyango wezokuThutha eGermiston, Ekurhuleni. Inhloso ngokwethula lolu hlelo wukuba kuqiniswe ezokuphepha embonini nokuba uhulumeni asebenzisane nabemboni ukuyenza ibe ngcono. Lolu hlelo lusungulwe ukwandulela iNational Taxi Lekgotla ezoba ngo-Okthoba. Lapho-ke zonke izinhlelo zokuthuthukisa imboni zizobekwa obala bese zenziwa zibe semthethweni. UTaaibosch uthe ithimba lomnyango lango-1996 elalisungulwe ngowayewuphethe uMnuz Dullah Omar, lathi lizobheka eyokuqeda udlame nokuphucula imboni kodwa sekuphele iminyaka zonke lezo zethembiso zingafezwa. “Lokhu kwenza sangamethemba uhulumeni. Sekuphethe umuntu wesithupha, ingu-26 iminyaka kwaba nenkululeko kodwa imboni yamatekisi ayikaxhaswa yize sithutha abantu cishe abangu-70%,” usho kanje. Uthe imboni ilokhu ihlukumezeka ngenxa yentela enkulu efunwa ngamabhange ngezimoto zabo, uhulumeni engabalekeleli. Uncome ubuholi bamanje wathi buyazama ukubathuthukisa. UNgqongqoshe wezokuThutha, uMnuz Fikile Mbalula, unxuse abemboni ukuba bangabi amabhoklolo kuhulumeni kodwa basizane emizameni nohulumeni ukwenza imboni ibe semthethweni futhi ilawuleke. “Akudingeki ukuba sifune ukulwa, singaxoxisani ngokumele kwenzeke. "YIlokhu esikuhlelile siwuMnyango kusukela ngosuku lokuqala,” kusho uMbalula. UMbalula uthe iLekgotla ehleliwe izogxila ekuvuseleleni imboni ukuze ibe nekusasa njengoba kumele ibe neqhaza elikhulu kwezomnotho. Uthe kuzobhekwana nodlame nezimpi zombango ezikule mboni. Uqhube wathi uhulumeni uvele usesebenzise imali enguR4 billion kulezi zinhlelo.