U-Okuhle Shonga (13) ushonele emtholampilo waseNanda kanti kule ngozi kuphinde kwalimala izingane zakwabo eneminyaka engu-8 neno-6, umzala wakhe ono-12 nezinye ezimbili abebemi nazo. UNksz Ntombenhle Shonga ongunina wezingane ezintathu okukhona kuzo u-Okuhle, uthe lesi sigameko simphathe kabuhlungu kangangoba namanje akakakholwa ukuthi kwenzekile. “Bengisasemsebenzini ngesikhathi ngithola umbiko. Ngiphuthume emtholampilo lapho izingane zami zonke zingeniswe khona. U-Okuhle ushone ngemuva kwehora emukelwe emtholampilo kanti eyodwa ezalwa umfowethu idluliselwe esibhedlela ngoba yona ilimale kakhulu ekhanda,” kubalisa uNksz Shonga. Uthe utshelwe ukuthi u-Okuhle ubeyolanda izingane zakwabo ezincane ebezisemgwaqweni ngoba bese kuqala ukuhwalala kanti usezohlangabezana nale ngozi. Uveze ukuthi eyodwa idedelwe esibhedlela wathi kukhona ezimbili ezingomakhelwane nazo ezilimalile. Ngesikhathi Isolezwe lifika kwaShonga bekukhona amalungu omphakathi ezobhonga emswaneni. Endaweni okwenzeke kuyo isigameko ebuqamama nalo muzi, kuthiwa ngemva kokushayisa izingane, imoto igingqike izikhawu yayobhajwa phakathi kwemizi emibili engezansi komgwaqo. UNkk Gladys Thobela ongumnikazi womuzi imoto ethathwe amaphoyisa incike ngobonda lwawo, uthe ngesikhathi ephuma enye yezingane ibidindilize egcekeni. “Ngesikhathi kwenzeka, ngizwe umsindo oyisimanga ngathuthumela ngasaba nokuphuma ngingazi ukuthi kwenzekani. Ngizithele phezu kwengane ebilimele kabi iphuma igazi ngezindlebe, umqondo uvele walahleka ngangazi ukuthi kumele ngenzenjani. Ngithuke ngoma ngesikhathi ngiphakamisa amehlo ngibona ezinye izingane zabantu zidindilizile,’ kusho uNkk Thobela. Omunye womakhelwane ozibonele imoto igingqika, uthe abasolwa ababili baphume bahlaba ngesivinini bamemeza bethi akuvinjwe ngaphambili ngenhloso yokudusa umkhondo. UMnuz Themba Ngcobo osekomitini lomphakathi endaweni uthe lesi sehlakalo sibathuse kakhulu. “Ngaphandle nje kokulimala kwezingane kodwa kucishe kwalimala namalungu emindeni emibili imoto ephume emgwaqweni yadiliza umthangala yayoncika ngodonga lwayo. Lo mgwaqo uyadinga ukuthi kufakwe izinsimbi ezizolekelela ukuthi izimoto uma ziphaphalaza zingaze ziyoshayisa imizi yabantu,” kusho uNgcobo. Okhulumela inkampani yonogada iReaction Unit of South Africa uMnuz Prem Balram, uthe onogada bebelandela umkhondo ngemva kokuthi inkampani ye-tracker yemoto ebidunwe eParlock, eNewlands, ikhombisa ukuthi ibheke eNanda. “Abasolwa abebephakathi emotweni banyuse isivinini ngesikhathi bebona ukuthi onogada basezithendeni zabo. Imoto iphume emgwaqweni yashayisa izingane ebezime eceleni komgwaqo ngaphambi kokuthi iyobhajwa emizini esezansi komgwaqo,” kusho uBalram. Okhulumela amaphoyisa KwaZulu-Natal uCaptain Nqobile Gwala uthe amaphoyisa aseNanda aphenya icala lokubulala ngokungenhloso nelokushayela budedengu. Uthe abasolwa basagcwele amathafa.