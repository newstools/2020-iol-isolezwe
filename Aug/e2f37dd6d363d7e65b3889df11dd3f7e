INKOHLAKALO ethinta ukusatshalaliswa kwezinsiza zokuzivikela kwigciwane iCorona, okumele zitholwe ngabasebenzi bezempilo iyefana nokubulala. UMgqondisi weWorld Health Organisation (WHO), uDkt Tedros Ghebreyesus, usho kanje ngoLwesihlanu ngesikhathi ebuzwa ukuthi ucabangani ngenkohlakalo okuthiwa iyenzeka eNingizimu Afrika, nethinta ukukhishwa kwamathenda ezinsiza zokuzivikela kuleli gciwane. Uthe inkohlakalo ethinta izinsiza ayibeki abasebenzi bezempilo kuphela engcupheni kodwa ibeka neziguli. “Inkohlakalo noma ngabe eyaluphi uhlobo ayamukelekile kodwa ethinta izimpahla zezokuvikela kumina ifana nokubulala. Ukusebenza komsebenzi wezempilo engenazo izinsiza ezifanele zokuzivikela kubeka engcupheni impilo yenqwaba yabantu, abadlula kulowo msebenzi neyakhe impilo isengcupheni futhi. Le nto iwubugebengu, ingukubulala kumele iphele,” kuxwayisa uGhebreyesus. Inkinga kuleli iqale ngokuba bakhale ngokuthi kunabadayisa amavawusha okudla, okwakuhlelwe ukuthi anikezwe abampofu. Kwathiwa abanye abasebenzi bakahulumeni banikeza izihlobo zabo la mavawusha nezijumbana zokudla. Muva nje, abasebenzi bezempilo ezikhungweni bakhala ngokuthi izinsiza zokuzivikela okumele ngabe banikezwa zona, azifinyeleli kubo. I-Special Investigating Unit (SIU) kumanje iphenya izinkampani ezilinganiselwa ku-160, ukuthi zazifanele yini ukunikezwa amathenda ezinto zokuvikela kuleli gciwane. Kunemibiko ethi kula mathenda kwahlomula izinkampani eziwasha izimoto, ezidayisa utshwala namabhikawozi. Uphiko oluqoqa intela kuleli iSouth African Revenue Service (SARS) luthi luphenya izinkampani ezingu-300, ezanikezwa ithenda likaR2 billion lezimpahla zokuzivikela kwiCorona. Kuzo zingaphansi kuka-30% ezikhokha intela. UKhomishana wakwaSars uMnuz Edward Kieswetter, uthe kunamathenda kaR1.2 billion anikezwa abasondelene nosopolitiki. “Abathola amathenda abavezi ukuthi kwakungamathenda ezinto zokuzivikela kwiCorona, bathi bathola umsebenzi kuhulumeni. Abawagcwalisile amaphepha abo entela, abanye basebenzisa amaphepha omgunyathi,” kuchaza uKieswetter. Umkhandlu wamasonto esifundazweni, iKwaZulu-Natal Chistian Council, ugxeke abaholi bomphakathi abathathe izimpahla okumele zinikezwa abaswele, nabazicebisa ngazo wathi lokho kukhomba ukuthi abanabo ubuntu. USihlalo weKZN Leaders Group engaphansi kwalo mkhandlu uCardinal Wilfrid Napier, uthe bafuna izinhlaka zomthetho ziphenye abathintekayo enkohlakalweni yeCovid-19, ziphinde zibuyisele okwebiwe kuhulumeni. “UNdunakulu waKwaZulu-Natal, uMnuz Sihle Zikalala akaveze obala amagama alabo abathintekayo kulo mkhuba aphinde adalule ukuthi babandakanyeka enkohlakalweni yamalini,” kusho uCardinal Napier.