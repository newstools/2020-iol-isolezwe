UMnuz Frederick Hendrik Coetzee, ongumnikazi weVictorian Guest House, eseKrugersdorp, efakaza izolo ngalokho okwashiwo owayeyisikhulu esiphezulu seBosasa, uMnuz Angelo Agrizzi, owathi walekelela ukuhlela usuku lokuzalwa lukaNkk Mokonyane, uthe iBosasa yaletha notshwala kulo mcimbi wokuzalwa. UNkk Mokonyane obevele ngeyedlule kwikhomishini, ebuzwa ngalezi zinsolo, waphika wathi iBosasa ayizange nje imhlelele umgubho wosuku lakhe lokuzalwa. Waba nenkinga u-Agrizzi ukuthi ngabe wayehlela umgubho weminyaka engu-40 noma-50 azalwa. UNkk Mokonyane wathi u-Agrizzi unamanga kodwa ubufakazi obulethwe uCoetzee, buveza okuhlukile kunalokho okwashiwo uNkk Mokonyane njengoba ethe wayenzelwe umgubho weminyaka engu-40. UCoetzee uthe kweza u-Agrizzi kuyena ethi ufuna enze umcimbi womgubho ngoJuni 2003. Uthe wamtshela ukuthi umcimbi okaNkk Mokonyane, ayemazi ngokuthi wayengungqongqoshe womnyango wezokuphepha komphakathi eGauteng ngaleso sikhathi. UCoetzee uthe walungisa konke no-Agrizzi, bavumelana ukuthi iBosasa iyona ezoletha utshwala, indawo yakhe ipheke bese iletha newayini elizophuzwa izicukuthwane. Umcimbi wahlelelwa abantu abangu-120 kodwa ngelanga lawo kwafika abantu abangu-174. “Ngafonelwa u-Agrizzi ecela ukuba sibe nomhlangano sizokhuluma ngomcimbi abazowukhokhela. Kwaqala kwaba ngowabantu abangu-80, kwagcina kufike ku-120. Sebefika abantu base bengu-174,” kusho uCoetzee. Uthe utshwala obalethwa yiBosasa babenele ngoba waze wasusa imoto egaraji ukuze buzohlala kahle. Utshwala babulinganiselwa kuR30 000 kuya kuR40 000. UCoetzee uthe wabiza uR41 000, ngalo mcimbi wathi izikhulu zeBosasa okubalwa noMnuz Gavin Watson no-Agrizzi zazikhona. Uthe waphinde wathulwa kuNkk Mokonyane kuwo lo mcimbi. UCoetzee unikeze ikhomishini izincwadi zezindleko ezibhalwe igama lika-Agrizzi neBosasa. Igama likaNkk Mokonyane aliveli kulezi zincwadi, kuvela nje ukuthi umcimbi wokugubha usuku lokuzalwa. Ebuzwa iJaji Raymond Zondo ukuthi kungani ekhumbula konke ngomcimbi owenzeka eminyakeni engu-16 edlule, uphendule ukuthi eminye imicimbi ngeke ukwazi ukuyikhohlwa emqondweni wakho. Omunye ofakazile kube uNksz Bongiwe Dube, owayesebenza eBosasa ebhekele ezokupheka. Uveze ubufakazi bokuthi ibhusha lamfonela kuvalelwe amaholidi kaKhisimusi libuza ukuthi inyama eningi eyayiceliwe izoyiswa kuphi. Uthe wabuza kumphathi wakhe kwathiwa iya kuNkk Mokonyane. Uveze nokuthi wake walenza ikhekhe losuku lokuzalwa lalowo owayengumengameli wezwe uMnuz Jacob Zuma.