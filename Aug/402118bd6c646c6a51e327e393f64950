INTATHELI YESOLEZWE UPHENYO lweminyaka emithathu, lwezinsolo zenkohlakalo esikhumulweni sezindiza i-OR Tambo International, luholele ekuboshweni kwamaphoyisa awu-23 ngamacala amayelana nokuhweba ngezidakamizwa namabhizinisi angekho emthethweni. NgoLwesihlanu kuboshwe amaphoyisa awu-12, okubalwa osayitsheni abayisithupha, o-constable abane no-warrant officer ababili, kuphinde kwatholakala isamba sikaR1 million komunye wabasolwa. Okhulumela amaphoyisa eGauteng, uColonel Katlego Mogale, uthe kunamanye amaphoyisa amahlanu angakashaqwa, okubalwa elizivalele lodwa lilandela imigomo yeCovid-19, namathathu okulindelwe ukuthi azinikele emaphoyiseni. “Elilodwa lisagcwele amathafa. Azobhekana namacala okukhona kuwo awokweba, ukuhweba ngezidakamizwa nokukhohlisa ingalo yomthetho nokuhweba ngomgunyathi,” kusho uColonel Mogale. Kunezinsolo zokuthi abasolwa bebentshontsha izidakamizwa abasuke beziphuce abahweba ngazo. Uthe abalelwa ku-20 amacala enkohlakalo asebhalisiwe. Kulindeleke ukuthi abasolwa bavele eNkantolo yesiFunda eKempton Park, ngoLwesibili. UCol Mogale uthe kunamanye amaphoyisa omgwaqo angu-11 angaphansi kweTshwane, aneminyaka ephakathi kuka-32 no-49, aboshwe izolo ekuseni yithimba lamaphoyisa. “Ukuboshwa kwephoyisa elilodwa lesifazane nawesilisa ayishumi kusukela ophenyweni olwaqala ngoNovemba 2018 kulandela izinsolo zokuthi amaphoyisa afuna ngenkani futhi ayagwazelwa abashayeli bezimoto, avumela izimoto ezingekho ezingeni lokuba semgwaqweni nalabo abenze amacala abucayi emigwaqweni bangajeziswa,” kusho uCol Mogale. Uthe lezi zenzo zidale ukuthi kube nokwephulwa kwemithetho yomgwaqo, kwadala ukuthi kube nezinhlekelele zezingozi emigwaqweni yakuleli. Amaphoyisa aboshiwe azovela ngoLwesibili ezinkantolo zemantshi ezisePitoli, Temba naseHammanskraal.