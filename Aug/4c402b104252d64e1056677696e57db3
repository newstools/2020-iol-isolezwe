UNGQONGQOSHE wamaPhoyisa kuzwelonke uMnuz Bheki Cele, uthi ukwehla kakhulu kwezibalo zobugebengu ngesikhathi kuvalwe utshwala, kuyawuqinisa umbono wokuthi indaba yokudayiswa kwamambawu ibhekwe kabusha. UCele ubekhuluma ngesikhathi ethula izibalo zobugebengu zekota yokuqala yonyaka wezimali u-2020/2021 ePitoli. UCele uthe izibalo abezethula ziveza kusukela kuqale ukuvalwa kwezwe notshwala nokukhombe ukwehla kobugebengu ngendlela engajwayelekile, okucacisayo ukuthi utshwala bunomthelela ebugebengwini. “Yebo kuningi nathi okufanele sikwenze njengamaphoyisa ukuze izibalo ziqhubeke nokwehla. Kufanele iqale inkulumompikiswano evulelekile futhi enobuqotho ngokudayisa kotshwala ezweni, nabu ubufakazi obuqanda ikhanda obuphambi kwethu buveza ukuthi ukuvalwa kotshwala kudala ukuthi kube nokuphepha ezweni,’’ kusho uCele Ubeka kanjena nje uNgqongqoshe, vele unyamambana kwabathanda ukuzijabulisa ngamambawu ngoba kuyaziwa uhlala esho ukuthi akezwani nhlobo nawo uwabeka njengembangela yobugebengu ezweni. UCele ube esededela uGeneral Norman Sekhukhune owungoti wezibalo emaphoyiseni okunguyena oweneke izibalo zonke. USekhukhune uveze ukuthi ubugebengu kuzwelonke behle kusuka ku-67 579 baya ku-25 093 nokukhomba ukwehla ngo-42 486 nokuchaza ukwehla ngo-62,9%. I-Western Cape ihamba phambili ngezibalo zobugebengu ngo-7 069. INorthen Cape iphansi kakhulu ngezibalo ezingu-629. Amacala okubulala ezweni ehle asuka ku-5 398 afika ku-3 466 nokusho ukwehla ngamacala angu-1 932 lokhu kuhumusheka ngokuthi kwehle ngo-35,8%. Awokuzama ukubulala ehle asuka ku-4 575 aya ku-3 487 nokusho ukwehla ngamacala angu-1088 okukhomba ukuthi kwehle ngo-23,8%. Ukushaya kabi ngenhloso yokulimaza kwehle kusuka ku- 37 425 kwafika ku-22 064 lokhu kusho ukwehla ngamacala angu-15 361 okukhomba ukuthi kwehle ngo-41,0%. Ukubamba inkunzi kwehle kwasuka ku-12 885 kwaya ku-6 469 nokukhomba ukwehla ngo-6 416 nokukhomba ukwehla ngo-49,8%. Ukuphanga okunendlakadla kusuke ku-35 705 kwafika ku-21 599 kwehle ngo-53 891 nokusho ukwehla ngo-37,4%. Ukudlwengula kusuke ku-9 737% kwaya ku-5 805 nokusho ukwehla ngo-3 932 okusho ukwehla ngo-40,4%. Okuqaphelekile wukuthi ukubanjwa kwamabhange kwehle kwangabikwa ngisho icala elilodwa.