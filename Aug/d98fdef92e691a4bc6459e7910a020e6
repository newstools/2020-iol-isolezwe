Sekushone abantu abayisishiyagalombili ngenxa yokulwa kwalo soseshini kulo nyaka. Umphathi wehhovisi leSantaco eKZN, uMnuz Sfiso Shangase, uxolise kwabagileke kulolu dlame wathi yinto okungamele ngabe yenzekile. “Siphatheke kabuhlungu obasi bethu okungabagibeli bamatekisi bethola amachaphazelo. Ibhizinisi liqhubeka nje yibona. Siyaxolisa emindenini yabashonelwe nabalimale odlameni lwamatekisi eMzinyathi,” kusho uShangase. Uthe ukuvalwa kwalo mzila kuzobuyisa isithunzi semboni kunike nezinhlangothi ezilwayo ithuba lokuhlala phansi kuxoxwe. “Kuzoveza obala nezigilamkhuba, zingafi ngamvunye. Umbulali uzoholela ekutheni wonke umuntu kusoseshini alambe,” kusho uShangase. Weluleke ngokuthi usoseshini kumele welule isandla ubalekelele ngezindleko zikadokotela abalimele wathi ibuhlungu into ebehlele. UNgqongqoshe woMnyango wezokuThutha, ukuPhepha nokuXhumana koMphakathi eKZN uMnuz Bheki Ntuli uthe uzovalwa umzila wamatekisi eMzinyathi, eThekwini kufakwe amabhasi azothutha umphakathi. NgoLwesine olwedlule uNtuli uthe uzowuvala umzila wamatekisi uma engekho ophikisana nesiphakamiso esesigunyaziwe nesesilinde kuphele izinsuku ezingu-14. Sekuboshwe amadoda amathathu asolwa ngokuba yizinkabi, kwashaqwa nezibhamu. Sekutshalwe inqwaba yamaphoyisa aqaphe isimo kulo mzila.