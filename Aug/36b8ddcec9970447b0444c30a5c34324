SIKHULU isililo ngokudlula emhlabeni koqweqwe lwezemfundo, uSolwazi Francis Mhlawumbe Nzama obebambe iqhaza ezinhlakeni eziningi. USolwazi Nzama ushone ngoLwesithathu ntambama engagulanga. Waqala ngokuba nguthisha ngaphambi kokuzungeza izikhungo nezinhlangano ezihlukene zezemfundo zakuleli. Phakathi kwalezi zikhungo kubalwa ukuphatha iMpumalanga College of Education, waba yilungu lebhodi leZemvelo KZN Wildlife, waba uMqondisi ophikweni lweTeacher Development waphinde wabanguMqondisi jikelele ehhovisi leNhloko yoMnyango wezeMfundo KwaZulu- Natal, eyilungu leKwaZulu-Natal Educational Development Trust neSouth African Council for the Landscape Architectural Profession. UDkt Protas Madlala ongumhlaziyi wezepolitiki, nobemazi uSolwazi Nzama uthe isifundazwe silahlekelwe kakhulu ngokudlula emhlabeni kwale nqolobane. “Yize benginesikhathi esincane ngimazile kodwa ngithe uma ngilandela ngathola ukuthi unomlando onothile. “Ungixoxele ukuthi uNgqongqoshe wezeMfundo ePhakeme, uDkt Blade Nzimande, ubesemjube ukuthi alungise isimo sama-TVET kulesi sifundazwe,” usho kanje. UDkt Madlala uphinde wancoma ukuzinikela kukaSolwazi Nzama ekufukuleni imfundo yomuntu omnyama kuleli nokuzihlupha kwakhe ngomlando wesifundazwe. “Kuningi engikufunde kuyena kulesi sikhathi esincane engimaze ngaso. “Ukuba yisifundiswa kwakhe, akumenzanga ahlukane nemvelaphi yakhe kanjalo namasiko njengoba ubekuthatha akubeke ngomlando wamakhosi akulesi sifundazwe nangokunye nje okungumlando onothile,” kuphetha uMadlala.