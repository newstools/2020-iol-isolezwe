UNksz Seme oshone ngeSonto, uyindodakazi yowayengumholi we-ANC ongasekho, uMnuz Pixley ka-Isaka kaSeme. Uyise kamufi ungomunye wabasunguli benhlangano ebusayo i-ANC, nowaduma ngokuba wummeli omnyama ngesikhathi kuseyivela kancane lokho. Indodakazi kamufi bekuyiyona ebisaphila ezinganeni zesishoshovu se-ANC naso esesalala kobandayo. Ungqongqoshe ukhulume ngaphansi kwenhlangano yakhe iBongi Sithole -Moloi Foundation lapho abevala khona inyanga yabesifazane ngomyalezo. Uthe umufi ubengayona nje indodakazi yesishoshovu kuphela kodwa naye ubenomdlandla ngokwakhe, ebamba iqhaza ezintweni ezibalulekile emphakathini. UNkk Sithole-Moloi uthe abesifazane besimanje akufanele bahlale basonge izandla kodwa kufanele babambe iqhaza kwezamabhizinisi nakwezepolitiki ukuze lizwakale izwi labo. "Njengoba sikhumbula uqabane uHelen Seme, kufanele sikhumbule ukuthi sekuyisikhathi sokuthi imbokodo ikakhulukazi intsha, ibe phambili ekudwetshweni kwemigomo nezindaba zezepolitiki. Ubebamba iqhaza ngisho ezindabeni zomhlaba. Ubesazimisele ngisho nokulungisa umlando encwadini eyabhalwa ngoyise,’’ kuchaza uNkk Sithole-Moloi. Incwadi okukhulunywa ngayo yabhalwa wuDkt Bongani Ngqulunga esihloko esithi, Pixley kaSeme : The Man Who Founded the ANC lapho okuvela iphuzu elasusa umsindo elithi uSeme wayengenazo iziqu zobudokotela. UNkk Sithole Moloi uthe imbokodo kufanele ibonakale iqhakaza kuyo yonke imikhakha futhi ifukulane. UNkk Sithole-Moloi ukhalise kakhulu neNdlunkulu kaZulu ngokulahlekelwa njengoba umufi ubezalwa khona. Uthe uSeme wayeganwe eNdlunkulu kaZulu, nalapho wazala umufi okukhulunywa ngaye.