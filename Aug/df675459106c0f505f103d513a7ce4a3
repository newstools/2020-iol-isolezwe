UMnuz Sibusiso Vilane noMnuz Vusumuzi Mkhwanazi boMnyango wezaManzi nokuThuthwa kweNdle kuMasipala weTheku, kuthiwa bayasebenza futhi sebecishe beyoqeda inyanga bebuyile kodwa kungacaci ukuthi icala labo laphelelaphi. Umthombo othembekile olwazi kahle udaba uthi babesolwa ngokukhokhela izinkampani imali ekubeni umsebenzi zingakaqali ukuwenza. Zamiswa izinkampani ukuthi zisebenze nomasipala kodwa zaya enkantolo zafika zalunqoba udaba zabuyiswa zaqhubeka nomsebenzi wazo. Ukumiswa kwezikhulu kwaba wumphumela wophenyo olwalwenziwa wuhlaka lukamasipala iCity Integrity and Investigations Unity (CIIU). Umthombo uthi nakuba bebuyile kodwa kunemibandela yokuthi bangasayini bagunyaze imisebenzi ethize kodwa kusayine inhloko yophiko. Okhulumela uMasipala weTheku, uMnuz Msawakhe Mayisela, ukuqinisekisile ukubuya kukaVilane noMkhwanazi wase ekuchaza kabanzi. “UVilane noMkhwanazi bebenikwe ikhefu lezinyanga eziyisithupha ngesikhathi kusaqhubeka uphenyo ngodaba lwabo. “Udaba lwabe seluyiswa ezinhlakeni zezindaba zabasebenzi lwafika lwabavuna. Kwaba sekuba nesivumelwano babuyela emsebenzini kodwa babekelwa imibandela eqinile. “Omunye wayo leyo mibandela wukuthi abanawo amandla okusayina ngokwamagunya. “Uhlelo lokubaqondisa ubugwegwe luyaqhubeka alukafiki esiphethweni. Umasipala ngeke uyeke ukulwa nenkohlakalo nokuqhubeka kohlelo lokuqondisa ubugwegwe kuwubufakazi balokho,’’ kuchaza uMayisela UVilane noMkhwanazi bathintiwe ngemibiko yokubuyela kwabo emsebenzini kodwa bathi bacela ukuthi bangaphenduli kodwa kubuzwe umqashi wabo nenyunyana ebamele odabeni lwabo. UNobhala weSamwu eThekwini, uMnuz Xolani Dube, uthumele umyalezo ecela ukuba leli phephandaba lehlukane nokuhlohla uVilane noMkhwanazi ngemibuzo ngokumiswa kwabo. “Abasebenzi abanayo impoqo yokuphendula imibuzo abahlonywa yona. Ngenkulu inhlonipho imibuzo ifanelwe wukuphendulwa wumasipala nehhovisi likandabazabantu labo ngoba izimpendulo zikubo,’’ kuphendula uDube.