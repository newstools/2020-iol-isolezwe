UNzuza ucele ikhefu lamasonto amabili ngasekupheleni kukaMashi wase elandeliswa ngencwadi emcela ukuba asho izizathu ezingavimba ukuthi amiswe. Wayiphendula leyo ncwadi, wamiswa emuva kwalokho, waya enkantolo eyophosela inseleleo ukumiswa kwakhe. Isikhundla sikaNzuza sibanjiswe uMnuz Sipho Cele, ophethe uMnyango wezobuDlelwane namaZwe angaPhandle nokuPhatha. Kusukela uNzuza emisiwe kusathule, akucaci noma uzobuyela yini emsebenzini. UMasipala weTheku wawucele uNzuza ukuba ashenxe ukuze wenze uphenyo lwawo kahle ukwazi nokunquma ukuthi uzomisa kanjani ngaye njengoba ebhekene nalezi zinsolo. UNzuza uboshwe ngokusolakala kwinkohlakalo yethenda yokuqoqa udoti eyadla izigidi nokusolwa ukuthi baningi abathintekayo. Omunye kwababoshwe noNzuza nguNkk Zandile Gumede oke waba yimeya yeTheku nezinye izikhulu nosomabhizinisi. UNzuza ethintwa maqondana nekusasa lakhe, akalubambanga ucingo, wangawuphendula nomyalezo ashiyelwe wona. Isolezwe ngeSonto libuye lahabula ukuthi luningi ushintsho oluzoba khona ezikhulwini zomkhandlu. Olunye ushintsho oselubonakele ngolokubuyiswa kukaDkt Musa Gumede okade esesebenzela uMnyango wezeMpilo KwaZulu-Natal. Ubeyibamba lenhloko yomnyango kwaze kwaba kuqashwa inhloko ngokuphelele. UGumede uphethe esePhini leMenenja ebhekele ezoMphakathi nezimo eziPhuthumayo, okuyisikhundla ayesiphethe kudala ngaphambi kokushiya uMasipala. Okhulumela iHhovisi leMeya yeTheku, uMnuz Mluleki Mtungwa, akafunanga ukwanda kakhulu ngodaba lukaNzuza nekusasa lakhe. “Ubuholi bukaMasipala buyokwenza isimemezelo esisemthethweni ngalolu daba uma sekushaye isikhathi esifanele,’’ kusho uMtungwa.