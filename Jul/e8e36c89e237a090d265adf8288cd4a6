Okhulumela uMnyango wezabaSebenzi, uMnuz Teboho Thejane, uthe ezicelweni zokunxeshezelwa ezifakiwe, amaphesenti angu-80 ngabantu besifazane kuzona zonke izifundazwe. Uthe nakuba umnyango ungeke usakwazi ukuqhubeka nokukhokhela abasebenzi imali ebizwa ngeRelief Fund, kodwa kusanesidingo sokubhekana nabasebenzi abahlaselwa yigciwane besemsebenzini. “Isikhwama sesinxephezelo sesithole izicelo ezingu-941 kanti kuzona, ezingu-657 zivela esifundazweni iWestern Cape. Ezingu-533 ezabantu besifazane,” kusho uThejane. Kuthiwa zingu-356 izicelo ezimukeliwe, ezingu-69 zichithiwe kanti ezingu-233 zisalinde ukuphasiswa. Esifundazweni i-Eastern Cape, abantu abangu-99 ezicelweni ezingu- 127 ezifakiwe abantu besifazane. Kuthiwa zingu-26 izicelo ezisamukeliwe, ezintathu zichithiwe kanti ezingu- 98 kusalindeleke ukuthi ziphasiswe. “KwaZulu-Natal, zingu-98 zibe ngu-67 ezamukelwe, ezingu-5 zichithiwe ezingu-26 kusalindwe ukuthi ziphasiswe. Bangu- 92 abantu besifazane esifundazweni abafake izicelo,” kuqhuba uThejane. Zingu- 54 eGauteng, babe ngu-46 abesifazane abafake izicelo, bese kuthi eLimpopo naseNorth sibe sinye isifundazwe ngasinye. Kuze kube yimanje inguR202 172 imali esikhokhwe yilesi sikhwama sezinxephezelo selokhu kwagasela ubhubhane kuleli.