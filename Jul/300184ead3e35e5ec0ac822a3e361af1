UMENGAMELI Cyril Ramaphosa uthi ucwaningo lwakamuva olusanda kushicilelwa yiNational Institute for Communicable Diseases, lukhomba ukuthi kwiziguli ezintathu ezamukelwa esibhedlela ngenxa yeCovid-19, esisodwa sazo sisuke sinezifo ezinjengesikashukela, isifo senhliziyo, ukuphefumula kanzima nezinye. URamaphosa usho lokhu encwadini yakhe yamasontonke ayikhipha njalo ngoMsombuluko. Ngokusho kwakhe, eminye imininingwane ekhishwe uMnyango wezeMpilo, ikhomba ukuthi abantu abanohlobo lwalezi zifo esezibaliwe nezinye, kulula kubona ukuthi bazithole sebebambeka bagcine ngokudlula emhlabeni bethathwa yiCovid-19. “Lokhu akukuhle ezweni lethu elikhungethwe isibalo sabantu abaningi abanesandulela ngculazi nesifo sofuba, okuyisifo ebesihamba phambili ngokubulala abantu kuleli nyakenye,” kusho uRamaphosa. Uthe njengamanje bangu-4.5 million abantu bakuleli abanesifo sikashukela, nokukhombisa ukuthi lesi sibalo sesiphindeke kabili kusukela ngo-2017. “EWestern Cape kuphela, isifo sikashukela yisona esiyimbangela enkulu yokufa kwabantu ngenxa yeCovid-19,” usho njalo. Ubale nabantu asebebadala abahlala ezikhungweni okuhlaliswa kuzo asebekhulile okungaselula ukuxhumana nezihlobo zabo, wathi empeleni lena yindlela yokubasindisa ngokugcina ukuqhelelana okufanele. “Nanoma ubani angahaqeka ngeCoronavirus, kodwa abantu asebebadala yibona abasengcupheni yokugula kakhulu baze bafe,” kuxwayisa uRamaphosa. Uthe kumele bakhuthazwe abantu okuthe ngalesi sikhathi sikathaqa, benza izinto ezizogcina imizimba yabo isesimeni esinempilo, abanye bayeka nokubhema ugwayi. 