Encwadini ekhasini lale nyuvesi kwiFacebook, iveza ukuthi kusukela ngoMsobuluko wesonto elizayo izoqala yamukele * -33% wezitshudeni njengokwemigomo kahulumeni. Obambe njengePhini likaShansela wenyuvesi uSolwazi Marcus Ramogale, ucele ukuthi kubanjiswane ukuqinisekisa ukuvikeleka kwezitshudeni nezisebenzi zenyuvesi. “Kubalulekile ukuthi sikhumbule ukuthi njengoba siqala ukwamukela izitshudeni, sinenselelo yokusindisa impilo nokuqinisekisa ukuqhubeka kokufunda konyaka. Nginethemba lokuthi sizosebenza ngokubambisana ukuqinisekisa ukuthi lokhu kuyenzeka,” kusho uRamogale. Uthe izitshudeni ezenza unyaka wokugcina kulindeleke ziqale ukutheleka ngoMsombuluko kanti lonke isonto elizayo kuzofundiswa ngalo izitshudeni ngezindlela ezizosetshenziswa ukuqinisekisa ukuphepha egciwaneni. Uthe uphiko okufunda kulona izitshudeni, yilona oluzonikeza imininingwane mayelana nezitshudeni ezizobuyiswa ngoLwesine kodwa wagcizelela ukuthi kwabazobizwa kuzodingeka babe nezimvume zokuba sesikhungweni. Uthe izitshudeni ebezivele zihlala ezindaweni ezihlala izitshudeni ezingezenyuvesi kuphela ezizovunyelwa ukubuyela ezindaweni zazo bese kuthi lezo ebeziqashe ngaphandle kumele ziqhubeke nokuqasha. Uqinisekise ukuthi imigomo yokugezwa kwezandla ngezibulali- magciwane, ukugqokwa kwezifonyo nokuqhelelana izoqikelelwa. Ngesikhathi uNgqongqoshe weMfundo ePhakeme, iSayensi nobuChwepheshe uDkt Blade Nzimande ekhuluma esithangamini nabezindaba ngoLwesithathu, unxuse izikhungo zemfundo ephakeme ukuthi zibe seziwubuyisele * - 33% wezitshudeni ngasekupheleni kuka-Agasti.