AKWAZIWA ukuthi iyozala nkomoni kuleli sonto ebandleni lamaRoma aKhatholika eMariannhill kulandela ukuvalwa kwebandla lakhona iSt Joseph’s ngabazalwane abangamalungu aleli bandla ngeledlule ebebebhikisha bengezwa lutho ngokulethelwa uFata abangamdingi ebandleni. Ngokwemithombo ekuleli bandla, isidumo sangeledlule sisuswe wukuthi isiFundabhishobhi saseMariannhill, besifuna ukushintsha umkhulumeli waleli bandla uMnuz Paul Manci eMariannhill, “siyomntshinga” eSt Magdalene Dearnery eZimbokweni. “Bebefuna thina ngalapha eMariannhill ukusilethela uFata Nhlangulela oseZimbokodweni esingamfuni. Yingakho siye sabhikisha ngeSonto eledlule savala nendlu yebandla kwangakhonzwa,” kusho umthombo. Ngokomthombo, nakuleli Sonto bazoqhubeka nombhikisho uma abaphathi beqhubeka nokubalethela oFata abangabadingi. Ethintwa uFata Manci, uthe akaseyena umkhulumeli waleli bandla kulesi siFundabhishobhi, wathi ucela kuthintwe uMbhishobhi Mlungisi Dlungwane. Obambe ucingo ehhovisi likaDlungwane, uthe usabambekile kwenye indawo okwamanje, ngeke akwazi ukuphendula imilayezo. Akukona okokuqala kuleli bandla ukuthi kube nemibhikisho yabazalwane mayelana nokushintshwa koFata. Eminyakeni emibili edlule kuke kwasuka uthuli lwezichwe eNdonyane Mission amakholwa akhona ethi awamfuni uFata Vusi Sokhela owayephethe khona ngaleso sikhathi ngoba emsola ngokuningi okungalungile. Agcina ngokuthi amchithe emva kokuthi abazalwane bakhona nakwamanye amagatsha akhelene nale ndawo, kwaze kwaphela unyaka bethi ngeke balubhade enkonzweni uma uSokhela engafuni ukuphuma aphele eNdonyane Mission. Muva nje u-Archbishop William Slattery obephethe leli bandla ePitoli, kuye kwaphoqeleka ukuthi azokwenza uphenyo ngoFata abasolwa amakholwa aleli bandla ngokungaziphathi kahle nangokwenzelela ngaphansi kwesiFundabhishobhi saseMariannhill.