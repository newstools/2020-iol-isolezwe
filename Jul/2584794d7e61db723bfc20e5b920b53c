La madoda aboshwe ehlathini eliphakathi kwedolobha iVerulam nomgwaqo uR102 ngoLwesibili. Onogada bakwaReaction Unit South Africa (Rusa) abebesezithendeni zamadoda amathathu, aphange owesilisa osekhulile iselula. Okhulumela iRusa, uMnuz Prem Balram, uthe ikhehla liphangwe iHuawei ngesikhathi lisemgwaqweni * -Ireland eduze kwemakethe yaseVerulam. “Indoda ikhombise onogada bakwaRusa indlela abaphangi ababaleke ngayo ngemuva kokuyigebenga. “Onogada bazithele phezu kweqoqo lamadoda abebewathungatha ehlathini elicinene. “Iningi lawo belibhema abanye belungiselela ukubhema,” kusho uBalram. UBalram uthe enye yala madoda itholwe newunga ewu-82 nocezu lwe-cocaine ephaketheni. “Enye yamadoda itholwe newunga ewu-71 amaphilisi amane e-cocaine. Womabili la madoda abephethe imali eningi. Ngesikhathi ehlonywa ngemibuzo, womabili la madoda avumile ukuthi adayisela usomatekisi izidakamizwa,” kusho uBalram. Enye yamadoda aboshiwe, ikhonjwe yikhehla elikhuthuziwe. “Kusolakala ukuthi le ndoda iyathinteka ezehlakalweni eziningi zokuphanga enkabeni yedolobha iVerulam,” kusho uBalram. Abasolwa baboshwe ngonogada beRusa base bedluliselwa emaphoyiseni asesiteshini saseVerulam.