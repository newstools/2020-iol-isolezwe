SEKUBANJWE umsolwa ophonswa imibuzo ngokufa kowake waba yiphini likasihlalo we-ANC eTshwane, uMnuz Mapiti Matsena ogwazwe esemzini wakhe kuleli sonto. Lokhu kuvezwe wuNgqngqoshe wamaPhoyisa kuleli, uMnuz Bheki Cele ngesikhathi eyobonga emswaneni emndenini kamufi eDoornpoort. "Ukhona oseboshiwe osaphonswa imibuzo ngokufa kukaComrade Matsena...amaphoyisa ayaphenya aphonsa lo msolwa imibuzo,"kusho uCele. Uthe bengamaphoyisa bakholwa wukuthi abaqhelile kakhulu kumenzi womubi njengoba bephenya lo msolwa. "Sinethemba lokuthi lo muntu uzositshela ukuthi kungani nokuthi kwenzekeni". Ebuzwa ukuthi kungenzeka yini lokhu kubulawa kumayelana nezepolitiki, uCele uthe inkinga ngezindaba ezithinta 'ukubulalana kwezepolitiki' wukuthi kwesinye isikhathi amaphoyisa agcina ejaha izithunzi. Ubemanqika ukudalula ubulili neminye imininingwane yomsolwa ophonswa imibuzo. "Njengamanje sifuna isigebengu esenze icala...noma ngabe esezepolitiki, noma esezenkolo..kunomuntu obulewe la, lowo muntu ombulele uyisigebengu,"kugcizelela uCele. Uthe okunye akwaziyo wukuthi kube khona ukulwa okukhulu phakathi kumamufi nombulali wakhe....kunezinsolo zokuthi umgwaze ngento ecijile okungazeki ukuthi iyini. Sekuqinisekisiwe nokuthi umsolwa akathathanga lutho emzini kamufi. Ukhomishana wamaPhoyisa uGeneral Khehla Sitole uthe usejube ithimba eliyisipesheli elizophenya ngohlelo lwamahora awu- 72. â€œSicela noma ngubani ongaba neminye imininingwane ukuthi athinte amaphoyisa enombolweni yeCrime Stop ethi 086 00 10111". 