UNobhala jikelele weFfret uMnuz Robert Ndlela, uthe ucwaningo lwabo luveza ukuthi izinkampani zabamnyama azihlomuli ezinhlelweni zokulwa neCovid-19 abale kuzo ukudayisela uhulumeni izibulalimagciwane, izifonyo nokunye okudingeka kulesi sikhathi. “Siyakhala kakhulu ngoMnyango wezeMfundo nowezeMpilo KwaZulu-Natal ngokungathengi esikubalile nokunye okudingwa wuhulumeni ukulwa neCovid-19 kosomabhizinisi abamnyama. Kuthengwa ezinkampanini zamaNdiya nezabelungu. Asazi kungani le minyango ingafuni ukufukula osomabhizinisi abamnyama,” kusho uNdlela. Uthe ziwu-115 izinkampani zosomabhizinisi abancane abamnyama ezivaliwe ngenxa yeCovid-19 okuholele ekutheni abantu abawu-1 123 abebeqashwe kuzo baphelelwe wumsebenzi. “Sikhathazekile ngokuthi uMnyango wezeMfundo nowezeMpilo awuyikhangisi imisebenzi kulesi sikhathi kodwa uma sibuza ukuthi athengwe kuphi amakhemikhali okukhuculula kuthiwa kulandelwe yonke imigomo. Sithumele incwadi kule minyango ngoba sifuna izinkampani zabamnyama zithole imisebenzi kulesi sikhathi seCovid-19,” kusho uNdlela. Uveze ukuthi naseThekwini osomabhizinisi abamnyama bathwele kanzima ngoba uMasipala weTheku uqasha izinkampani zabamhlophe nezamandiya. “Umphathi wezimali kuMasipala weTheku uMnuz Krish Kumar nePhini leMeya uNkk Belinda Scott abazifuni izinkampani zabamnyama benza isiqiniseko sokuthi umsebenzi uya ezinkampanini zezinye izinhlanga. Kuyimanje osomabhizinisi abawu-300 abakhokheliwe imali yokwakha amathoyilethi yize umsebenzi bawuqeda kudala,” kusho uNdlela. Usole uKumar ngokuzenza imenenja kamasipala wathi uNkk Scott uzenza iMeya yeTheku. Uthe zonke izimenenja ezimnyama eziletha uguquko kwezomnotho ngokuqasha zonke izinhlanga ziqondiswa ubugwegwe. Ebuzwa ukuthi sebeke bayibikela yini iMeya yeTheku uMnuz Mxolisi Kaunda ngalezi zinsolo, uthe kade babezama ukuba nomhlangano naye kodwa akukho okuhlanganayo. Umengameli weFfret uMnuz Malusi Zondi, uthe le nhlangano ayicwasi ngokobuhlanga kodwa ngeke ithule uma osomabhizinisi abamnyama bekhishwa inyumbazana. Uthe ngeke baphazamise ukusebenza kodwa bazoqhubeka nemizamo yokuxoxa nazo zonke izinhlaka ezithintekayo uma leyo mizamo ihluleka bazodlulela kuNdunankulu waKwaZulu-Natal, uMnuz Sihle Zikalala. UMnuz Mluleki Mntungwa obhekele ezokuxhumana ehhovisi leMeya yeTheku, uthe umasipala uzibophezele ohlelweni lweRadical Socio-economic Transformation okubalwa ukukhokha ngesikhathi kulandelwa imithetho yokuthenga impahla. “Ubuholi beTheku abungeni ekukhishweni kwamathenda. Imeya iwumuntu ovulelekile othandayo ukuxoxa nazo zonke izinhlaka ngezindaba zomnotho nemigomo,” kusho uMntungwa. AboMnyango wezeMfundo nowezeMpilo abaphendulanga yize babethunyelelwe imibuzo ngeledlule, baphinde bakhunjuzwa ukuthi baphendule kodwa abaphendulanga.