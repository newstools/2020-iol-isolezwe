Zibalelwa ku-13 izikhungo ezihlolela ukushayela ezivalwe okwesikhashana esifundazweni. Lokhu kubangelwe ukuthi kutholakale kunabasebenzi bazo bahaqwe yiCorona. UMnuz Mzwandile MG Zondi okhulumela Ubumbano Driving School Operators Association, uthe sebephenduke iqaqa kumakhasimende okumele bawachazele nsuku zaphuma ngokwenzeka ezikhungweni. “Ziningi izikole ezivaliwe, iningi lazo elingeke lisaphinde livule ngenxa kathaqa. Asilutholanga uxhaso kuhulumeni kanti siyapatanisa manje sizama ukuvuka. Kudliwa izimoto esisebenza ngazo, esingakwazi ukuzikhokhela njengoba sekuvalwa nezikhungo eziningi kangaka,” kusho uZondi. UZondi uthi nsuku zonke kumele bachazele amakhasimende abo, iningi lawo linama learner’s asephelelwe isikhathi, ukuthi izikhungo zivaliwe. “Lokhu sekusiphendule abaqambi bamanga. Isikhungo akumele sivalwe isikhathi eside ngoba vele kunengcindezi edalwe ukuvalwa kwalezi zikhungo izinyanga ezintathu ngenxa kathaqa. Uma kunomsebenzi otholwa eneCorona, isikhungo asivalwe izinsuku ezimbili kuya kwezintathu sifuthwe ngesibulalimagciwane, bese sivulelwa umphakathi usizakale,” kusho uZondi. Kunezikhungo eziyisishiyagalolunye ezivaliwe, ezingaphansi komasipala kuthi ezine kube ezoMnyango wezokuThutha esifundazweni. NgoLwesibili kuvulwe isikhungo saseMkhondeni, eMgungundlovu. Ezivaliwe nezingaphansi kukamasipala, kubalwa esaseShowe, Vryheid, Howick, Mooi River, Underberg - KwaSani, Hlabisa, Richmond, Utrecht naKwaNongoma. Kanti ezomnyango ezivaliwe yilezi: iNewcastle, iRossburgh, iPinetown neMpangeni. Umnyango uthi ukuvalwa kwezikhungo kwenzelwe ukulandela imithetho yezempilo ebekiwe kathaqa futhi uzokwaziswa umphakathi uma sezivulwa. Uthe labo abaphazamisekile ekutheni bahlolwe, bazothintwa ngocingo kuhlelwe izinsuku ezintsha futhi ngeke kwengezwe imali. UMnyango wezokuThutha kuleli uselulile isikhathi sokuvuselelwa kwamalayisensi asephelelwe isikhathi ngenxa kathaqa, okuzogcina ekupheleni kukaNovemba. Leli windi bekungelezinsuku eziwu-90 lizovalwa ekupheleni kuka-Agasti. Belenzelwe ukuvuselela ama-learner’s, izincwadi zokushayela, abathelela izimoto, amaphemithi esikhashana nama-PDP aphelelwe isikhathi phakathi kukaMashi 26 noMeyi 31.