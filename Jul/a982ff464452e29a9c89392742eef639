INDIMA yezokusakaza seyigqemeke udume lwengozi ngokudlula emhlabeni kwenkakha yomsakazi nomlingisi wemidlalo yomoya oKhozini, uMfanafuthi Lloyd "FK General" Khumalo. Udadewabo kamufi, uNksz Thulisile Khumalo, uthe uFK (42), obesengumphathi wezinhlelo kwiZwi Lomzansi 98.0 FM,Â  udlule emhlabeni esibhedlela saseChatsworth, RK Khan Hospital, izolo ngezithuba zabo-7 ebusuku emuva kokungeniswa khona exinwe yisifo sokuwa. Uthe umfowabo ushonele ezandleni zodokotela ebebesathi bayamxilonga. "Ubesenesikhathi egqigqa esibhedlela eyoxilongwa lesi sifo kodwa odokotela bethi abaqondi kahle. Ubesevele aqhaqhazele uhlangothi kuze kuguquke amehlo abemhlophe qwa," kusho uNksz Khumalo. Ushona nje uFK ekuqaleni kwalonyaka kwake kwaduma ukuthi usehambile emhlabeni emuva kokuba odokotela basesibhedlela saseMarianhill, iSt Mary's Hospital ngasePinetown befonele imndeni, bawazisa ukuthi uFK akasekho emhlabeni kanti benze iphutha. Okhulumela uMnyango wezeMpilo KwaZulu-Natal, uNkk Noluthando Nkosi, waze waxolisa emndenini wakwaKhumalo ngokuphambana kwezinkomishi. Ukushona kukaFK General kuthinte abantu abaningi okubalwa kubo nomsakazi weNtokozo FM futhi ongumlingisi wemidlalo yoKhozi FM, uMcino Shezi nentatheli esimnkantshubomvu, uZethu MaPhoswa Khumalo. UFK wazakhela udumo ngokulingisa emidlalweni eminingi yomoya yasoKhozini. Abaningi bazomkhumbula enguZikwe emdlalweni wodado osihloko sithi Takalani Sesame. Wabuye waba ngomunye wabasakazi nezikhulu zeZwi Lomzansi 98.0 FM. Wake wake wathi qu nakwiRadio 2000 eyoqhuba elinye lamakhono akhe. UFK wazalelwa endaweni yaseGeorgedale, eHammarsdale kodwa wakhulela eFanin Extension, eClermont emuva kokuqubuka kodlame kuleli lokishi elibuye laziwe ngeMpumalanga. Imfundo yamabanga aphansi wayenza ePeaceville Primary, eHammarsdale ngaphambi kokudlulela eSithengile Secondary, eClermont lapho aphothula khona uGrade 12. Ukusebenza emsakazweni wakufundela esikhungweni semfundo ephakeme, iDurban University of Technology.