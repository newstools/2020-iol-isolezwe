Lokhu kushiwo wumndeni kaNkk Nomusa Mthembu (71) obese kuyihlandla lakhe lesibili eyikhansela ku-ward 81 kuMasipala weTheku. UNkk Mthembu ushonele esibhedlela esiseSydenham, eThekwini, izolo ekuseni ngemuva kokugula isikhathi eside okuthiwa kumqale eminyakeni emibili edlule. Umfowabo kamufi, uMnuz Siphiwe Mzulwini, uthe udadewabo ubesefana nenqolobane emakhanseleni amancane njengoba abehlezi efika ezothola ulwazi kuye ngezindlela zokuhola umphakathi. “Sinaye bese sivumelene ukuthi leli yihlandla lakhe lokugcina ubengasozobuyela ngonyaka ozayo naye esekhala ngokukhathala,” kusho uMzulwini. Uthe ubengesiyo inhlobo eyesabayo kangangoba ubengakufuni ngisho ukugadwa yize kunomkhuba wokubulawa kwamakhansela. “Emzini wakhe ubuzingenela nje uma uzofuna usizo engagadwa obekwenza kube lula nasemalungwini omphakathi ukuxhumana naye. Ubehlale ekuqhakambisa ukuthi akanavalo ngesikhundla asiphathisiwe,” kuqhuba uMzulwini. IMeya kuMasipala weTheku uMnuz Mxolisi Kaunda wedlulise amazwi enduduzo emndenini. “Ubengumholi oqotho, ozinikele ukusebenzela umphakathi ebeka phambili ukuhanjiswa kwezidingo emphakathini. Ubenolwazi olujulile njengoba bese kuyihlandla lakhe lesibili eyikhansela. Uzohlale ekhumbuleka njalo, alale ngokuthula,” kusho uKaunda. Ukushona kukaNkk Mthembu kufike ngesikhathi lapho kusanda kusocongwa ikhansela laku-ward 84 khona eMlaza uMnuz Bhekithemba Phungula odutshulwe ngesonto elelule esemzini wakhe.