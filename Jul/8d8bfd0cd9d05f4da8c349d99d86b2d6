AbePassenger Rail Agency South Africa (Prasa), ebhekelele izitimela, bathe konke kumi ngomumo kodwa balinde umyalelo kazwelonke ngosuku lokuqala ukusebenza kwezitimela KwaZulu-Natal. Izitimela zavunyelwe ukusebenza esigabeni sesithathu somvalelandlini kodwa okwamanje ezisebenzayo ezaseGauteng, Western Cape nezase-Eastern Cape. Uma izitimela zaKwaZulu-Natal seziqala ukusebenza kulindeleke ukuthi kuvulwe olayini ababili - owaseMlaza nowaKwaMashu, okuzoba yiziteshi zezitimela eziwu-21 kweziwu-102 zaKwaZulu-Natal. UNtuli uthe bayaxoxa nabakwaPrasa ngezinhlelo zokuthi kuqale ukusebenza kwezitimela. Uthe wanelisekile ngakubonile ngoba kuzolandelwa yimigomo yokuthi abantu bangasondelani ezitimeleni noma bame emigqeni. IPrasa izofaka abantu abawu-300 abazoqinisekisa ukuthi imithetho yokuphepha yeCovid-19 iyalandelwa. “Kubalulekile ukuthi silandele imithetho yeCovid-19 kwezokuthutha. Kuyasikhathaza ukwebiwa kwezinsiza kusebenza nengqalasizinda eziteshini zezitimela. Lokhu kuholele ekutheni izitimela zingaqali ukuhamba KwaZulu-Natal njengoba kwenzekile kwezinye izifundazwe. Uma izitimela sezisebenza zizogibelisa * -30% wabantu ngeke zigcwale,” kusho uNtuli. Ubonge abagibeli ngokubekezela kwabo ngesikhathi izitimela zisamile, wacela ukuthi balandele izinhlelo zokuphepha uma izitimela sezisebenza.