Kukhona abafuna ukuthatha yonke imali yabo akade beyilondolozile bese bezama ukuphila. UMnuz Nicholas Reimer obhekelele ezokutshalwa kwezimali eFNB uthe akusilo icebo elihle ukukhipha yonke imali obuyilondolozile ngoba ngesikhathi isesikhwameni esithile kungena inzalo. Uthe abantu akufanele bakhiphe imali yabo, wenza isibonelo sokuthi uma unamasheya endaweni ethile amaningi ehlile ngenxa yeCovid-19 okusho ukuthi akusona isikhathi esihle sokuwadayisa. Labo abalondolozela isikhathi eside uthe nabo kufanele balinde ngoba ukuthatha konke okwabo manje kusho ukuthi kuzofanele ukuthi baqale phansi. Uxwayise abantu ukuthi bangathathi abakulondolozile bakufake ezintweni abathenjiswa kuzo inzalo engakholakali ngoba zisuke zingelona iqiniso. “Kufanele wenze ucwaningo ngaphambi kokulondoloza kokuthile. Akufanele ufake imali yakho lapho uthenjiswa inzalo engakholakali khona. Njengamanje ama-hedge funds athembisa inzuzo ka-7%, uma kukhona okuthembisa * -20% ngenyanga kufanele uzibuze ukuthi uzokwenza kanjani yena lokho,” kusho uReimer. Udonse ngendlebe abantu ukuthi ngaphambi kokutshala imali yabo babheke ukuthi lapho abayifaka khona kusemthethweni yini ngokubuza iFinancial Sector Conduct Authority (FSCA). Uthe abantu kufanele bonge ngokwanele bangagcini ngokubeka imali ebhange kodwa babhekelele nomhlalaphansi lapho ulondoloza khona iminyaka eya ko-30 ukuze uphile kahle uma ungasasebenzi. INhloko yeMomentum Investments Distribution, uMnuz Ray Mhere, uthe ukonga akwenziwa ngabantu abanemali kodwa noma wubani kumele akwenze. “Ukonga imali akusho ukuthi kufanele ube nezizumbulu kodwa ungaqala ngalokho okuncane onakho. Isibonelo nje kunabantu abathi abakwazi ukonga imali kodwa badla oncamnce njalo uma beholile. Kufanele bakuyeke lokhu babeke imali abathenga ngayo izicoficofi,” kusho uMhere. Uthe abantu kufanele babe nohlu lwezinto abazozithenga babheke nentengo yempahla. Uma benamakhadi asezitolo uthe kufanele babheke ukuthi yini abayizuzayo, bangabi nama-rewards card angabahlomulisi ngalutho. “Isikhathi seCovid-19 esokuthi sihlole isimo sethu semali, sibheke ama-debit order adonsayo ukuthi siyawazi yini. Kufanele songe noma yiliphi isenti. Uma sinemishwalense kufanele siyibheke kahle siqinisekise ukuthi izokhokha uma sivelelwa okuthile. Uma senza lokhu sizobona ukuthi kukhona imali esingayonga siyibekele umhlalaphansi nezinye izimo ezinzima ezisificayo empilweni.”