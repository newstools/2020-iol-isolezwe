UCyril (60) ushonele kwakhe KwaMashu izolo ngezithuba zabo-8 ekuseni emuva kokuxinwa yiphika. Udadewabo kamufi, uNksz Ntombi Khuzwayo, uthe uCyril uqale wahlaselwa wumkhuhlane amasonto amabili ngaphambi kokulandela kwephika. “Uyiswe KwaMashu kodwa wabuyiselwa emuva ekhaya kanti usezoshona,” kuphetha uNksz Khuzwayo odalule nokuthi uCyril empeleni ungowakwaKhuzwayo eMaqadini, eNdwedwe kodwa emculweni ubesebenzisa elinye lamagama akhe njengesibongo. UCyril, obaziwa nangeBhubesi LaKwaMashu, ubekhala ngokuthi kunenqwaba yabaculi asebehlabelela izingoma ezaqanjwa nguye, ikakhulukazi ethi Izulu Indawo Yokuphumula Alungeni Uvalo nethi Umusa KaNkulunkulu Wanele Bonke, ekubeni bengavumelananga ngalutho nabo. Kubaculi abadumile abakhale kakhulu ngokudlula kukaCyril nguSam “Mfundisi Makitaza” Zondi weMvuselelo YaseNatali. Ushona nje uCyril ubesanda kukhipha iCD esihloko sithi Ngibize futhi ebinezingoma ezingu-10. Ushiye emhlabeni udadewabo, umfowabo, unkosikazi wakhe uMaShange nezingane zabo ezine. Khonamanjalo, kuphinde kwehla ifu elimnyama endimeni yezokulingisa kuvela izindaba zokushona kukaDuncan Duma Mnembe, owazakhela udumo enguBheseni Mhlongo emdlalweni wethelevishini iHlala Kwabafileyo. Yize ingakaziwa imbangela yokushona kwakhe kodwa izindaba zokushona kwale nkakha ebinesikhungo ebiqeqesha kuso abalingisi abasafufusa zidalulwe ngumlingisi uMpho Molepo onguFats kwiRhythm City ekhasini lakhe kwiFacebook. Uphinde wafakazelwa ngumlingisi wemidlalo yeshashalazi uPhumzile Kubeka kaSithole ochaze uDuma njengomuntu obenguthisha wakhe.