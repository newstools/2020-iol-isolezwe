ASISEKHO isidingo sokuphatha ikhadi lasebhange uma uyothenga ngoba iFNB izokwethula ikhadi elivumela abantu ukuthi bathenge noma bengaliphethe ikhadi, ivirtual card elizotholakala kwi-app yabo. Ikhadi lizokwethulwa ngokusethethweni ngo-Okthoba kuwo wonke amakhasimende awu-3 million aseFNB ane-app yebhange. Isikhulu esiphezulu seFNB Credit Card, uMnuz Chris Labuschagne, sithe i-virtual card izokwenza kube lula kumakhasimende abo ukuthenga nokukhokhela impahla ehlukene. “Kuyenzeka kwesinye isikhathi uthi uyathenga kanti ikhadi ulishiye ekhaya. I-virtual card izokunika amandla okukhokha noma ngabe ukuphi uma uphethe iselula yakho ene-android. Uzokwazi nokuthenga online kalula ngaphandle kokulokhu ubheka ikhadi lakho oliphatha ngesandla,” kusho uLabuschagne. INhloko yophiko olubhekelele ukukhwabisa eFNB, uMnuz Senzo Nsibande, ithembise abantu ukuthi liphephile ikhadi ngoba akekho omunye umuntu ozokwazi ukulisebenzisa ngaphandle komnikazi walo. Uthe uma kuthengwa online izinamba zokugcina ekhadini ezivamise ukucelwa kwabathengayo zizoshintsha ihora nehora okusho ukuthi lapho kuthengwa khona ngeke babe nayo yonke imininingwane yekhasimende. Uveze ukuthi noma kunekhadi eli-virtual kodwa lisazoba khona neliphathwayo. “Umehluko wukuthi izinamba ezisekugcineni azifani futhi amakhasimende azothenga noma yini noma kunini ngaphandle kokuphatha ikhadi esandleni. Azokwazi ukuthenga online, ezitolo nokukhokhela izikweletu esebenzisa i-virtual card. Azophepha kakhulu ngoba siziqinisile ezokuphepha,” kusho uNsibande. Ucele abantu ukuthi basebenzise izindawo ezithembekile uma bethenga online banganiki abanye abantu imininingwane yabo, bayifake kulezo zinto abazithengile kuphela.