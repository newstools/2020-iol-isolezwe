ISITSHUDENI saseNyuvesi yaseZululand, uWinile Mazibuko, esiklinywe maqede sabulwa ngokuphihlizwa ngamatshe, emhosheni osesigodini sakwaHolinyoka, KwaNongoma ngoLwesine, kusolwa ukuthi siqale sadlwengulwa. Ngokusho kukadadewabo kanina, uNksz Smangele Mazibuko (44), umufi ubethunywe ngunina emndenini walapho aseshadele khona osesigodini saseSinkweni, kwaMncwango, ngesikhathi ehlelwa yilo mshophi. “Unina uthe uma esebona kushaya izikhathi zo-6 ebusuku engaqhamuki, waqala wamshayela ucingo kodwa wangamthola. “Ube eseshayela lapho ebemthume khona bathi uhambile. Kuthe kusenjalo kwanobhuti othi ubeya emsebenzini wazithela esidumbini sentombazane sidindilize, emhosheni wakwaHolinyoka. Nguye obe esehlaba umkhosi. Nebala sithole ukuthi leso sidumbu ngesikaWinile.” Uthe bafice isidumbu sikaWinile sehliswe ibhulukwe ngasezinqeni futhi kunomhuzuko wokuklinywa entanyeni. “Bekucaca ukuthi uqale wadlwengulwa, wabe eseyaklinywa maqede waphihlizwa ekhanda ngamatshe, okwenze elinye iso lakhe laze laphumela ngaphandle,” kuphetha uNksz Mazibuko. UWinile ubesesemakhaya kulezi zinsuku njengoba bekusavaliwe oNgoye lapho abenza khona unyaka wokuqala ezifundweni zeBusiness Management. Okhulumela amaphoyisa aKwaZulu-Natal, uColonel Thembeka Mbele, usiqinisekisile lesi sehlakalo wathi kulindelwe uphenyo ngaphambi kokuqinisekisa ukuthi udlwenguliwe umufi ngaphambi kokubulawa. “Kunecala lokubulala eliphenywayo KwaNongoma emva kokuba umufi etholwe namanxeba okulimala emzimbeni futhi isidumbu sakhe sinqunu endleleni eseduze kwakaHolinyoka. Ukudlwengula kuzoqinisekiswa uma sekuhlolwe isidumbu,” kuphetha uColonel Mbele.