IZOHOLWA ngezinsuku ezihlukahlukene imali yesibonelelo sikahulumeni,eholwa yizaguga, abakhubazekile nezingane ezineminyaka engaphansi kuka18. Abophiko oluholela lezi zibonelelo, iSassa, bamemezele izinsuku ezintsha zokuholwa kwalezi zibonelelo ngenyanga ezayo. Bathe izaguga ezayo zizoyihola kusukela ngo-Agasti 3, abakhubazekile bayihole kusukela ngo-Agasti 4 bese kuthi abesondlo sezingane nabanye bayihole kusukela ngo-Agasti 5. "Sifisa ukumemezela ukuthi, ngokwezinhlelo ezintsha, abahola imali yokukhubazeka ngeke baholelwe ngosuku olufanayo nabahola eyokuguga. Ekuqaleni konyaka, samemezela ukushintshashintsha kwezinsuku zokuholwa kwemali yesibonelelo". "Sizoqhubeka nango-Agasti ukuqinisekisa ukuthi abantu ababi yisiminyaminya futhi sizokwehlisa isibalo sabantu abafika ezikhungweni lapho kuholelwa khona izibonelelo nganoma yiluphi usuku," kusho oyisikhulu sakwaSASSA, uTotsie Memela. Uthe zonke izindawo okuholelwa kuzo imali yesibonelelo zihlale zinyinyitheka abantu abasuke bezohola. "Lokhu kubeka impilo yabantu asebeyizaguga nabanokukhubazeka engcupheni." Uthe uhulumeni uthathe isinqumo sokuthi izwe ligcine lisesigabeni sesithathu kokuvalwa kwezwe ngenhloso yokuqinisekisa ukuthi ukubhebhetheka kwegciwane leCorona kuyanqandwa kanti nezimpilo zabantu ziyavikelwa. Unxuse umphakathi ukuba usebenzisane nohulumeni ekuqinisekiseni ukuthi igciwane liyavinjwa ngokuqhamuka nezinsuku ezingefani. "Kuyinto eyaziwayo ukuthi abantu abadala yibo abahaqeka kalula yileli gciwane. Thina njengoSassa siqhamuke namasu okuqikelela ukuthi wonke umuntu uphephile." Ubuye wadonsa ngendlebe abantu abaholayo ukuba bakhumbule ukuthi asikho isidingo sokukhipha imali ngosuku lokuqala okuholwa ngalo kodwa bengayidonsa nanoma yiluphi usuku emuva kosuku lomholo ngoba isuke izogcinwa kwi-account kuze kube iyadonswa," kuphetha uMemela.