AbakwaDischem bathi bathathe isinqumo sokuthi bakumise ukuhlola abantu iCovid-19 ngenxa yokuthi osokhemisi abenza lokhu abayibuyisi imiphumela ngesikhathi. Ngaphambi kokuthi kuvalwe lolu hlelo, abantu bebekwazi ukuyozihlolela iCovid-19 kwaDischem bese imiphumela beyithola nge-SMS. Abaphathi baxolisile kumakhasimende angakayitholi imiphumela yawo, bathembisa ukuthi bazokwenza konke okusemandleni ukuqinisekisa ukuthi iyatholakala. Bathe bazoze balubuyise uhlelo lokuhlolela iCovid-19 uma ama-laboratory esekwazi ukubuyisa imiphumela ngesikhathi. Kukholakala ukuthi imiphumela ayibuyi ngesikhathi ngenxa yokwanda kwesibalo sabahaqwa yiCovid-19 ezweni. Kuzokhumbuleka ukuthi kuleli sonto iCompetition Tribunal, ilahle iDischem ngecala lokukhuphula intengo yezifonyo. IDischem isolwa ngokwenyusa intengo ngo-43% kuya ku 261%. Ngokwenza lokhu iCompetition Tribunal iyalelele iDischem ukuthi ihlawule imali engaphezu kukaR1 million. Icala lalilethwe yiCompetition Commission, ebhekelele ukuncintisana okuhle phakathi kwezinkampani ezihlukene eNingizimu Afrika. AbakwaDischem bathe bazoludlulisela enkantolo ebhekelele ezokuncintisana lolu daba. ICompetition Commission izibheke ngeso lokhozi izinkampani ezidayisa imikhiqizo ehlukene ukuqinisekisa ukuthi azenyusi ngokungafanele intengo yemikhiqizo kulesi sikhathi seCovid-19.