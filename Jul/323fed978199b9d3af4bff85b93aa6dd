INKANTOLO eNkulu yaseNingizimu Afrika: Gauteng Division ePretoria, igunyaze uphiko lolwezokuShushisa kuZwelonke i-Asset Forfeiture Unit (AFU) ukuba lumise imali egcinwe ebhange losolwa ngokukhwabanisa izizumbulu zesikhwama sabangasebenzi (UIF). Inkantolo iyalele ukuba inombolo yasebhange eyamaniswa noMnuz Thokozani Mchunu imiswe kulandela izinsolo zokuthi wathola ngomgunyathi imali kwa-UIF. Kusolwa ukuthi isamba sikaR 692 185.55 sakhokhwa ngomgunyathi noma ngephutha kwi-account eThekwini, ebhaliswe egameni likaMchunu. Ngo-Ephreli 15, 2020, inkampani yaseThekwini iNational Adhesive Distributors CC yaphumelela ukufaka isicelo esikhwameni esibhekelela abakhahlanyezwe yiCOVID-semali enguR 692 185.55 egameni labasebenzi nabathembele kubo. Lesi sikhwama sasizokhokhela abasebenzi abangu150 nabathembele kubo. NgoJuni 12, 2020, i-UIF yaziswa yinkampani ukuthi imali beyingakaveli kwi-account yayo. Kwatholakala ukuthi imali yafakwa ngqo kwi-account kaMchunu, ongaqashiwe yi-UIF noma yiNational Adhesive Distributors CC. Ukubanjwa kwalo mgunyathi, udaba lwase lubikelwa amaphoyisa ombutho weSAPS, alusukumelela phezulu lolu daba futhi abikela iFinancial Intelligence Centre (FIC). Kwabe sekulandelwa umthetho i-Financial Intelligence Centre Act  maqede kwavalwa onke ama-account athintekayo. Emuva kokuthola imali, uMchunu wabe eseyidlulisa enye ingxenye yemali kwamanye kwama-account akhe, kwawezitokofela ezihlukahlukene nawabanye abathize. Ukudluliswa jwemali kuma-account abalwe ngasenhla kwenziwa ngenhloso yokufihla ubufakazi bokuthi imali iqhamukephi. Amaphoyisa asaqhubeka nophenyo kulezi zinsolo zomgunyathi nokwebiwa kwemali. I-AFU ifake isicelo sokumiswa kwemali unomphela kumbuso. Lo mkhankaso uyingxenye yeFusion Centre eyasungulelwa ukwenza, ezinye zezinto, ukungenelela ekunqandeni imikhonyovu yokuxhashazwa kwesikhwama iCOVID–19 Relief Funds.