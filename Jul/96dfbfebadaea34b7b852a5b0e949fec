Iphini leNhloko yamaJaji, uJaji Raymond Zondo wenze okungajwayelekile ekhipha umyalelo wokuthi kuphoqwe ijaji lenkantolo enkulu, uJaji Tintswalo Makhubele ukuthi azokwethula ubufakazi phambi kwale nkantolo. UZondo ozwakale ecikwa yisenzo saleli Jaji elikhethe ukungalubhadi kule khomishini namhlanje, uthe akwamukelekile ukuthi leli jaji lingabi khona ekubeni lazi kuqala unyaka ukuthi kumele lizovela phambi kwale khomishini. Usho lokhu ngemuva kokuthi ummeli walo u-Advocate Gift Shakoane, ecele le khomishini ukuthi ikuhlehlise ukuvela kwekhasimende lakhe kule khomishini ngoba ibingakalungeli. UJaji Makhubele wake waba ngusihlalo webhodi lesikhashana kwaPrasa kanti kunezinsolo zokuthi leli bhodi lagxambukela odabeno olwaluphakathi kukaPrasa neSiyaya Rail Solutions. Usolwa ngokuphoqa ukuthi le nhlangano ingene ezingxoxweni zokukhokhela uSiya esikhundleni sokuthi lolu daba lusingathwe abomthetho. UJaji Makhubele bekumele ethule ubufakazi kule khomishini namhlanje kodwa esikhundleni sokuthi kufike yena, kutheleke ummeli wakhe ngemizuzu yokugcina ezocela ukuthi kuhlehliswe ukulalelwa kwalobu bufakazi. UZondo unengekile ngokuthi leli jaji kungabi yilona elizozicelela ukuthi kuhehliswe ukulalelwa kobufakazo kodwa okunalokho uthumela ummeli nakhona ngemizuzu yokugcina. Ummeli wakhe uthe leli jaji libe sengozini yemoto ngoLwesine ngakho alikabi sesimweni esifanele. Kodwa omele le khomishini, u-Advocate Vas Soni, uthe leli jaji kade lazi ukuthi kumele livele phambi kwale khomishini. Nokuthi bekumele engabe usasibhala isitatimende esifungelwe esichaza kabanzi ngokubandakanyeka kwakhe odabeni lwakwaPrasa. Kuvela ukuthi uJaji Makhubele uthanda ukuba yinkinga njengoba eke waveza ukuthi ezincwadini ezifungelwe ezintathu azithinta igama lakhe ezilethwe kule khomishini, yena uzimisele ngokuphendula eyodwa kuphela. "Kungani engazange asinike incwadi efungelwe..lo akuyena umuntu nje ojwayelekile ongawazi umthetho. Uyijaji unesipiliyoni, yini ngempela enzima la,"kubuza uZondo. Uthe kwasizathu sokuthi uJani Makhubele angabi khona kwikhomishini akasizwa kahle,wamtshela ukuthi akeze azovela kule khomishini angalokhu ebachithela isikhathi. "Sekumele mina ngihlehlise ukuvella kwakhe kwikhomishini ngoba ekekho la. Konke lokhu kubambezela ikhomishini, nathi asinaso isikhathi esingazi ukuthi sizosenzani.Lolu suku wayetshelwe ngalo kudala kusenesikhathi..manje akasezi ke ngoba akekho esimweni sokuba phambi kwekhomishini,"kusho uZondo. Uthe uJaji Makhubele unikwa kuze kube uJulayi29 ukuthi alethe izincwadi ezifungelwe ezilindeleke kuyena. 