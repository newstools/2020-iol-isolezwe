UNgqongqoshe woMnyango weMfundo eyiSisekelo, uNkk Angie Motshekga nongqongqoshe bezeMfundo kuzo zonke izifundazwe zakuleli, sebememezele ukuthi wuGrade R, 6 no 11 kuphela abazobuyela ezikoleni ngoMsumbuluko kaJulayi 6. Phambilini ungqongqoshe wayethe ngoMsombuluko kuzobuyela uGradeR, 1,2,3,6,10 no11 kodwa konke lokhu kujikile namhlanje. Umkhandlu oweluleka ungqongqoshe okuyiCouncil of Education Ministers, ehlanganisa yena uNkk Motshekga, yiphini lakhe nabanye ongqongqoshe  bezemfundo kuzo zonke izifundazwe, banqume ukubuyekeza lesi sinqumo. Okhulumela uMnyango wezeMfundo, uMnuz Elijah Mhlanga uthe kunemibiko emihlanu okuye kwamele idingidwe emhlanganweni nalo mkhandlu kaNgqongqoshe ngaphambi kokuthi kuthathwe isinqumo. UMhlanga uthe uNkk Motshekga uzokhuluma kahle nomphakathi ngalesi sinqumo ngale mpelasonto. “Ngemuva kokuthi ibhekwe yonke imibiko, iCEM ithathe isinqumo sokuthi kube wuGrade 6,11 noGrade R kuphela abazobuyela ezikoleni ngoMsombuluko ngoJulayi 6 2020," kusho uMhlanga. Uthe lesi sinqumo sithinta zonke izifundazwe. Amanye amabanga wona ayoze abuyele ezikoleni maphakathi noJulayi ngezindlela ezahlukene. Uqhube wathi eminye imibiko edingidiwe ebithinta indlela okuzofundwa ngayo ibanga nebanga, ukubhaliswa nokwesekwa kwabafundi abanqume ukuthi bahlale emakhaya kodwa abangabhalisiwe ngaphansi kohlelo lokufundela emakhaya. Ukwesekeka kwabafundi abanezifo ezinochuku nokubheka isimo saleli gciwane jikelele. Uthe uNkk Motshekga uthe indlela okuzoshintshwa ngayo indlela yokufunda izohambisana nezinselelo izwe elibhekene nazo ngalesi sikhathi seCovid-19. 