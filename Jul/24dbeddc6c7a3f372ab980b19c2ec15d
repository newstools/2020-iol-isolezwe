Sebewu-12 othisha baseGauteng asebeshonile ngenxa yecoronavirus. Lokhu kudalulwe wuNgqongqoshe wezeMpilo kulesi sifundazwe uDkt Bandile Masuku ngesikhathi ethula umbiko wakamuva ngaleli gciwane kulesi sifundazwe. Uveze nokuthi yize lesi sifundazwe sesithathwa njengesihamba phambili ngesibalo sabantu asebehaqekile, kodwa kuyajabulisa ukuthi sihamba phambili futhi ngesibalo sabantu abamphonsayo umbalane. Kuze kube manje sebengu148 854 abantu osekuqinisekisiwe ukuthi bahaqekile, abawu70 270 okungaqinisekiswa ukuthi basaguliswa yileli gciwane kodwa u- 77 397 ususindile. Ngebhadi bawu1 187 asebedlule emhlabeni ngenxa yaleli gciwane. UDkt Masuku suthe ngaphandle kothisha, uMnyango wezeMfundo kulesi sifundazwe ulahlekelwe wumabhalane ngenxa yaleli gciwane, kwathi uMnyango wezeMpilo wona walahlekelwa wumhlengikazi. Usihlalo wenyunyana yothisha i-SA Democratic Teachers Union eCarletonville, uBobo Morolong uthe bane othisha abashonile kule ndawo ngempelasonto edlule. UMorolong uthe labo thisha abasezikoleni eziseKhutsong okuyiselokishini, omunye owaelokishini iWedela. Uthe kukhona nasebevele bakhetha ukuthi bathathe umhlalaphansi yize bebengahlelile ngenxa yalolu bhubhane. UDkt Masuku uthe bakhathazekile ngokuthi sanda kakhulu isibalo sabantu abahaqwe yileli gciwane eSedibeng District Municipality. Uthe bazovakashela kulo Masipala ukuze baqonde kabanzi ukuthi kwenzekani ngempela nokuthi yiziphi izinhlelo ezikhona ukuzama ukunqanda ukubhebhetheka kwaleli gciwane. 