Lesi sehlo esenzeke emathinini aseWelbedacht East, eChatsworth, eThekwini, ngeSonto ntambama, sishiye umphakathi ushaqekile. Umufi kuthiwa ubeshayela amatekisi endaweni. Umhlali wale ndawo ozibonele kusha umufi, wacela ukungadalulwa ephepheni, uthe umufi ambize ngo-Oscar uphelele phambi kwabo. Kuthiwa umufi wayengakwazi ukuphuma uma ezama ukuvula i-burglar guard, umsolwa emqhulula ngamatshe emphindisela emuva. Kuthiwa umsolwa wayehamba nentombi yakhe walinda kwahlangana umlilo engafuni abantu basondele. “Ubengakwazi ukuphuma endlini eyithini ebisha ubuhanguhangu ekhiyelwe. Indoda emshisile yathola indlu yomxhaso ngonyaka odlule, yashiya umufi ilokhu imrentisa kulindela,” kusho umhlali. Uthe umufi ubengasayikhokhi irenti ngoba ethi ulindela ahlala kuwona okahulumeni futhi uselinde ukuthi kuphume indlu yakhe yomxhso. Kuthiwa umastende ubeseyifune kaningi imali yerenti engayitholi, kanti uzogcina efika ngeSonto ehlome ngesibhamu nommese. Umphakathi uthe umastende ufike wakhiya i-burglar guard evalela umufi ngaphakathi wase okhela indlu ngomlilo. “Ushone ebambe i-burglar guard, ekhala engakwazi ukuphuma. Abantu bahlulekile ukumhlenga, kuze kwafika izicishamlilo namaphoyisa eseshonile. Umphakathi umjahile umbulali kodwa wagcina esekhipha ummese ethi akasondele ozithembile,” kusho umhlali wale ndawo. Okhulumela amaphoyisa KwaZulu-Natal, uColonel Thembeka Mbele, uthe ngoJulayi 19 ngo-5 ntambama kusolwa ukuthi kushiswe isakhiwo ngebhomu likaphethroli kukhona obengaphakathi. “Ushe wangqongqa. Kuvulwe icala lokubulala eliphenywa amaphoyisa asesiteshini saseChatsworth,” kusho uColonel Mbele. Ngokuthola kwaleli phephandaba, kunabantu abarentisa ngezindlu zikahulumeni eziwolindela kule ndawo. Kuthiwa akukho emthethweni kodwa abasuke sebenikwe izindlu zomxhaso basala baqashise ngendlu ewulindela abaphuma kuyona. Abahlala kule ndawo abazibonela kwenzeka isehlo basashaqekile abakubona okufikisela ngezinyembezi njalo uma bekucabanga.