Uthe ingane imtshele ukuthi unogada wala uhasha kwababengazigqokile izifonyo ukuthi bangene ngaphakathi esikoleni. Uthe umfana (17) owaboshwa wabekwa icala lokudlwengula ukhishiwe esitokisini emuva kokuthi umshushisi ethe akulandelwe yonke imigudu efanele yecala. Njengamanje uthe kusalindwe imiphumela yamasampuli olibofuzo bese umphenyi wecala edlulisela idokodo kumshushisi. “Ingane isimkhombile umsolwa, kwase kuhanjelwa nendawo yobugebengu, kwathwetshulwa nezithombe yithimba lamaphoyisa eliqoqa ubufakazi bamanyela eminwe. Siphatheke kabi ngokudedelwa komsolwa ekubeni thina sihlukunyezelwe,” kusho uninakhulu. Uthe ingane isusiwe kwaMahohoho yayobekwa endaweni ephephile. “Yayicelelwe kamakhelwane ngosuku lwesehlo ngoba unina omncane oshade noyise wayengekho. Ibizofunda unyaka owodwa eBulwer khona uyise ezoyenzela isitifiketi sokuzalwa bese iyabuya kimina. Nakhu-ke sekwenzeka le nto ebuhlungu,” kusho uninakhulu. Lesi sehlo sigxekwe kakhulu wumnyango wezemfundo KwaZulu-Natal nawuNgqongqoshe weMfundo eyisiSekelo, uNkk Angie Motshekga. “Sinethemba lokuthi ngoba sebuqoqwe kahle ubufakazi, ingane yamkhomba umsolwa, buzokwenzeka ubulungiswa. Ekugcineni isikole kuzomele sisinike izimpendulo ngokuthi kungani umfundi ayalelwa ukuthi ahambe ibanga elingaka yedwa eyolanda isifonyo,” kusho uninakhulu wengane. Uthe bayazidinga izimpendulo bewumndeni ngokwenzeka ngoMsombuluko wangoJulayi 6 ekuseni. UMnyango wezeMfundo KwaZulu-Natal wathi abafundi abazigqoke izifonyo uma bephuma ekhaya bangalindi baze babone uthisha ngaphambi kokuthi bazigqoke. Wathi labo abangenazo bangasebenzisa noma yini evala umlomo namakhala.