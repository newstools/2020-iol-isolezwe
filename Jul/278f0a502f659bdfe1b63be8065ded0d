Umufi, igama lakhe ebelingakadalulwa ngenxa yobucayi becala, kuthiwa ngoLwesithathu wathatha umgilwa ekubo, wayomdlwengula ehlathini. Waphinde wambuyisela kubo, esefunwa umphakathi. Umphakathi kuthiwa wamthungatha umsolwa, wamthola washaywa waze wafa. Umthombo weSolezwe osondelene nalolu daba ocele ukungadalulwa, uthe kwaqala kwashiswa umjondolo kamfowabo kamsolwa. “Umsolwa kuthiwa wabonakala ehamba nentombazane, wabonakala futhi eseyibuyisa. Wafunwa wumphakathi, kwayiwa endlini kamfowabo, kwashiswa umjondolo wakhe. Naye umfana bamthola, bamklinya ngentambo. Wabekwa ithayi entanyeni washiswa,” kusho umthombo. Okhulumela amaphoyisa KwaZulu-Natal, uColonel Thembeka Mbele, uthe kuvulwe icala lokubulala futhi kusathungathwa abasolwa. “NgoJulayi 23 ngo-8 ekuseni, ngokophenyo olwenziwe kuvela ukuthi intombazane eneminyaka engu-10 yathathwa kubo eMount Moriah yayodlwengulwa. Umphakathi wayifuna, wayithola ebusuku ngalo ilanga lesehlo inemivimbo. Kwavulwa icala lokudlwengula esiteshini samaphoyisa ePhoenix. Ngalolo suku ngo-20.45 ebusuku, umphakathi washaya umsolwa oneminyaka engu-16. Wamyisa epaki eliseMount Moriah lapho afike washiswa khona. Washonela endaweni yesigameko. Amaphoyisa avule icala lokubulala. Kusaphenywa,” kusho uColonel Mbele. Unina wengane, ongeke adalulwe ukuvikela ingane, izolo utshele Isolezwe ukuthi ingane yakhe efunda uGrade 4 kudingeke ukuba ayiyise kwenye indawo ngenxa yokuhlukumezeka. “Ingane yami ihlukumezeke kakhulu. Le nto yokuthi idlwenguliwe isigcwele yonke indawo. Ingane yami ithuke kakhulu. Osonhlalakale bathe kungaba ngcono ngiyiyise kwenye indawo. Indodakazi yami ihlezi lapho ngiyicashise khona,” kusho unina womgilwa. Elandisa iphephandaba uthe akamazi umsolwa kodwa wambona ngelanga lesigameko. “Uyithathe ekhaya ingane, wakhipha eno-15 wathi ngiyayibiza. Ngambona umfana ngesikhathi ngiya kwelinye ikhaya ngihambisele umama ukudla. Angizange nginake ngoba abafana bajwayele ukuhlala ezitebhisini. Ngathi ngingena ekhaya kwafika eneminyaka engu-15 yathi ngiyayibiza. Ngayitshela ukuthi angiyibizi. Kwathi uma siphuthuma siya endlini ngafica ingane yami eneminyaka engu-10 ingekho. Ngamemeza ngacela usizo komakhelwane. Wabhekwa baze bamthola kanti usedlwenguliwe,” kusho unina womgilwa. Eqhuba uthe umsolwa waze wabuyisa indodakazi yakhe eyabonakala ihamba naye. “Ingane kwathi isibuyile yathi ubeyiyise ehlathini lapho afike wayidlwengula khona. Ingane yami ithukile, iphazamisekile kakhulu nasemqondweni. Yaya kadokotela yathola usizo,” kusho unina wengane. Uthe akanalo ulwazi lokuthi osolwa ecaleni lokudlwengula indodakazi yakhe ubulewe. Uthe ubesalinde abaphenyi becala ukuba bamazise ukuthi kwenzekani. Umndeni kamufi awuzange utholakale njengoba kuthiwa isidumbu sisazokhonjwa ngokusemthethweni kwenziwe nolibofuzo.