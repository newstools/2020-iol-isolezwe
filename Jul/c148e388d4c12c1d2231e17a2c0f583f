Kuthiwa uMdlalose ufike nabangani bakhe ababili wakhomba ngesibhamu amalungu aleli qembu nomndeni walo eNtuzuma. Okhulumela amaphoyisa aKwaZulu-Natal, uColonel Thembeka Mbele, uthe kuvulwe icala lokusabisa ngesibhamu amalungu omndeni ngabasolwa abathathu. “Umndeni usatshiswe ngabantu obaziyo abafike bawukhomba ngesibhamu. Kuvulwe icala lokukhomba ngesibhamu esiteshini samphoyisa eNtuzuma, kodwa kusaphenywa,” kusho uColonel Mbele. Ilungu leqembu, uSbusiso Majola, lithe uMdlalose ufike ehamba nabalisa ababili washo ukubaqeda ngesibhamu esola ukuthi uyise oyinyanga umthakathile waze waxoshwa emsakazweni. “Ufike ephethe isibhamu wacela ukuthi kuphume izingane ezincane endlini ukuze zingaboni akwenza kuthina nomama. Ziphumile izingane njengoba ubesekhiphe nesibhamu futhi esekucacisile ukuthi uzoqeda ngathi. Sibuzile ukuthi senzeni, wasitshela ukuthi uthakathwe wubaba waze waxoshwa emsakazweni, manje ufuna ukuziphindiselela. “Simtshelile ukuthi ubaba akekho kodwa uKwaMaphumulo lapho esebenzela khona njengoba elapha abantu. “Usitshele ukuthi ubaba kumele amhlambulule lesi sichitho amfake sona ukuze abuyiselwe emsebenzini. Okusixakayo wukuthi thina sazi ukuthi uMdlalose waxoshwa emsebenzini ngoba ebanjwe ecisha ulwazi oluthile emshinini kuKhozi FM. Asikwazi ukuthi uxoshwe ngoba ethakathwe wubaba. “Lokho sakuthola ngobehamba naye uMdlalose. “Wasitshela lokho ngenxa yokuthi ubesebenzisana nathi njengoba ebeyimenenja yethu kodwa wasishiya ngoba ecasulwe wukuthi ubaba unqabe ukumsiza ngemali yokukhanda imoto yakhe,” kusho uMajola. UMdlalose ubengaluphenduli ucingo kwaze kwashicilelwa nomyalezo athunyelelwe wona wangawuphendula.