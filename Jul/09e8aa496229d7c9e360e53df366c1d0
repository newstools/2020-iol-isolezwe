Abophiko oluholela izibonelelo zikahulumeni kuleli, iSASSA, baqalile kuleli sonto ukukhokhela abezibonelelo zikaR350 imali ephindwe kabili. Inhloso yalokhu bekuwukuzama ukukhokhela abantu nesibonelelo sangenyanga edlule okuwuJune noJulayi. Ngokwesitatimende abasithumelele abazindaba namhlanje, lokhu kwenziwela ukusiza abantu ukuthi bangalokhu begqigqa emadolobheni beyofuna le mali ebizwa ngeCOVID-19 Social Relief. Lesi sibonelelo samenyezelwa wuMengameli Cyril Ramaphosa njengengxenye yosizo lukahulumeni kubantu ngalesi sikhathi sokubhebhetheka kweCovid-19. Lesi sinqumo seSASSA kubonakale sithakaselwe kakhulu namhlanje njengoba inqwaba yabantu ibibhala ezinkundleni zokuxhumana namhlanje bezwakalisa ukujabula ngokuthola le mali iphindwe kabili. Lolu phiko luthe luyazi ukuthi kusukela ngoMeyi kuke kwaba khona ubuhixihixi.Kwabathole le mali iphindiwe, kubalwa labo abavele banama-akhawunti abo asemabhange. Kodwa nabahola emaposini akuleli kuthiwa nabo bazoyithola iphindiwe le mal ngokuhamba kwenyanga. AbakwaSassa bagcizelela ukuthi abantu kumele baye emaposini kuphela uma sebethole imiqhafazo ebayalela ukuthi benze lokhu. 