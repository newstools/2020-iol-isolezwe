Ngalolu hlelo bekuhloswe ukugqugquzela abantu ukuthi bahlale emakhaya ngenxa yokuvalwa kwezwe. Kodwa okuvelayo ngalo ukuthi izikhulu eziphezulu kumasipala bezingazi ngalo kwaphoqa ukuthi iMeya uMnuz Mxolisi Kaunda ilumise. Kuvela ukuthi imali bekukhokhelwa ngayo abaqophayo, abasemkhakheni wokukhangisa, abaphekayo, amaciko nezikhulumi ezehlukene ezibizwa ohlelweni. Lokhu kuhlale obala embikweni onikwe ikomiti elibhekelele imisebenzi yomphakathi kuleli sonto. UMnyango wezamaPaki, ezokuNgcebeleka namaSiko kumasipala oholwa uMnuz Thembinkosi Ngcobo, yiwona owaqala ikhonsathi eliqale ngo-Ephreli lamiswa ngenyanga edlule ezinkundleni zokuxhumana okukhona kuzona iFacebook neYouTube. Ekhonsathini ebiyaziwa ngePRC TV, bekubonakala abaculi abahlukene, izikhulumi ezethula izinkulumo ezakhayo, abantu abazivocavocayo, abalingisi nabanye. Uhlelo lwakhona beluqala ngo-9 ekuseni kuze kube * -5 ntambama. Ngokombiko kuvela ukuthi kwasayina uKrish Kumar, isikhulu kwezezamali emkhandlwini noMnuz Sipho Cele, ibamba lemenenja yomkhandlu okuthiwa bavuma ukuthi uhlelo luqhubeke. Lo mbiko ugxekiwe njengoba amaqembu aphikisayo eveze ukuthi awakaze athintwe ngalo. Amaqembu aphikisayo anxuse ukuthi umbiko uphenywe yikomiti elibhekelele izimali. Ngesikhathi limiswa ikhonsathi amaciko ahlukene abhikisha ngaphandle kwamahhovisi kamasipala efuna ukuthi liphinde liqhubeke. UMnuz Mluleki Mntungwa, okhulumela iMeya yeTheku, uthe imeya yacela wonke umbiko onemininingwane yemali eyayisetshenizwa ekhonsathini. “Ukumiswa kwePRC TV kudalwa wukuthi ubuholi bacela konke okuthinta lona ikakhulukazi kwezezimali,” kuchaza uMluleki. Ngesikhathi imeya imisa uhlelo kuthiwa yaveza ukuthi wonke amaciko asebenze kulona azokhokhelwa. Ngokombiko ovelile uNgcobo waveza ukuthi isikhathi sikathaqa size nezingqinamba ezehlukene kumaciko ngoba yonke imicimbi ayethembele kuyona yamiswa eminye yahlehliswa. Uthe lokhu kwaba nomthelela omubi njengoba amaciko ayenayo imali engenayo, yingakho umnyango wakhe wangenelela. UMnuz Musa Gumede, iphini lemenenja yedolobha obhekele umphakathi nezimo eziphuthumayo, ongomunye wezikhulu ezasayina zivumelana nohlelo, unqabile ukuphawula waveza ukuthi udaba lusadingidwa yizikhulu eziphezulu. UMnuz Msawakhe Mayisela, okhulumela uMasipala weTheku, uveze ukuthi udaba lusezithebeni zabaholi abaphezulu kumasipala futhi imininingwane izomenyezelwa maduzane emphakathini. UYogis Govender weDA uthe kumele kuyekwe ukusetshenziswa budedengu kwemali. UMnuz Mdu Nkosi we-IFP uthe sebake bakhala ngomnyango kaNgcobo bethi usebenza sengathi uphiko oluzimele.