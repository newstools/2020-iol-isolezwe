UNGQONGQOSHE wezokuBusa ngokuBambisana nezoMdabu, uDktÂ Nkosazana Dlamini Zuma uthi uzoqinisiwa umthetho wokuthi abantu bafake izifonyo uma besemphakathini kulandela ukubhebhetheka kwegciwane iCovid-19 ngesivinini esiphezulu kuleli emasontweni ambalwa edlule. UDlamini-Zuma uveze lokhu ekhuluma nabezindaba ngoMsombuluko kulandela inkulumo kaMengameli Cyril Ramaphosa ngeSonto ebusuku lapho amemezele khona ukuthi sebuvaliwe utshwala. Ngesikhathi ekhuluma nesizwe uRamaphosa uveze ukuthi sesifikile isikhathi ososayensi abebexwayisa ngaso sokubhebhetheka kwegciwane ngamandla ngakho kumele bathathe izinqumo ezizohambisana nokuvikela izimpilo zabantu bakuleli. Ngaphandle kokuvalwa kotshwala, uRamaphosa uphinde waveza ukuthi kusukela ngo-9 ebusuku kuya ku-4 ekuseni abantu ngeke basavunyelwa ukuyaluza emigwaqeni. Enaba kwinkululumo kaMengameli, uDlamini-Zuma ukhumbuze abantu bakuleli ukuthi kuwumthetho ukufaka isifonyo uma uzophuma endlini. "Wonke umuntu kumele afake isifonyo. Uma ungenaso, sebenzisa isikhafu, isikibha nanoma yini enye ongayisebenzisa ukumboza umlomo nekhala lakho ukuze uvikele abanye," usho kanje. Uthe isimemezelo esenziwe uRamaphosa izolo sizosiza iNingizimu Afrika inqande ukusabalala kweCovid-19 esihaqe abantu abangaphezulu kuka-270 000 kuleli. "Kumele sisebenze ngokubambisana ukuze sivikelane. Akekho ophephile. Sonke kumele sibhekane nobhubhane ngendlela uMengameli abeka ngayo phambilini; sisempini nesitha esingasiboni ngamehlo enyama. Ithina esisiyisa phambili. Siyayibona imiphumela yaleli gciwane emhlabeni wonke" usho kanje. UDlamini-Zuma uqhube waseseka isinqumo sokuvalwa kotshwala wathi abantu uma bephuza bayakhohlwa ukufaka izifonyo. "Lokhu kubalulekile (isinqumo ngotshwala). Abantu bayazi ukuthi uma bephuza baphuza nabanye futhi bayakhohlwa ukufaka izifonyo. Ukuhlala ngokuqhelelana kuba yinto engekho bese liyabhebhetheka igciwane. Sesikubonile lokhu kwenzeka." Ngaphandle kokungagcinwa kwemigomo yokuzivikela kwiCovid-19 izolo uMengameli uveze ukuthi selokhu buvuliwe utshwala sinyukile isibalo sabantu abangeniswa ezibhedlela ngezingozi nokulimala okuthinta uphuzo oludakayo. Uthe ukuvala utshwala kuzokwehlisa isiminyaminya ezibhedlela ukuze zikwazi ukwamukela izigulu eziphethwe yiCovid-19. 