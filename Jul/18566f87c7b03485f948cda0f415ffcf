Umndeni wakwaDubazana eLochsloy, ngaseMtshezi, uthe awukwazi ukuqhubeka nempilo wenze neminye imicimbi yasekhaya selokhu isidumbu sendodana yawo, uMnuz Sabelo Dubazana (26), sahlala emakhazeni kusuka ngoDisemba wanyakenye. Amalungu omphakathi avuke avala umgwaqo odlula endaweni ethi afuna izikhulu emaphoyiseni zizocacisa ngodaba lokuhlala isikhathi eside kwesidumbu emakhazeni osekuphazamise zonke izinhlelo zomndeni osuyoqeda unyaka uhleli emakhandleleni. Uyisemkhulu womufi obuye abe yikhansela, uMnuz Thokozani Dubazana, uthe umzukulu wakhe waduka elibangise eHarrismith. Kwathi uma kubikwa ukuthi akafikanga kwaphunywa inqina ebhekwa okwathatha inyanga yonke waze watholwa amalungu omphakathi ngoDisemba ngasegaraji likaphethiloli isidumbu sakhe sesiqala ukonakala. “Akukho okwakuhlukile, wayesagqoke njengoba sasimchazile emaphoyiseni futhi ngesikhathi isidumbu sitholwa umndeni wasondela wabona ukuthi nebala izingubo ngezakhe futhi wayesabonakala yize wayeseqala ukonakala. Amaphoyisa alusheshisile udaba lukaBobo Mbuthu imiphumela isheshe yabuya umndeni wakhe wangcwaba kwadlula. Sonke siyadinga ukuthi ukuhlolwa kwesidumbu kusheshe ngoba sisuke sifuna ukufihla ithambo lethu kudlule,” kusho uDubazana. Uthe umthetho ukhetha iphela emasini wathi uNgqongqoshe wamaPhoyisa, uMnuz Bheki Cele, waqinisisekisa umndeni kaMbuthu ukuthi imiphumela yamasampula olibofuzo izoshesha, nebala yashesha okusho ukuthi yinto engenzeka nakwabanye. Uthe ababulali bomzukulu wakhe abakhona endaweni bayabonakala ababoshwa ngenxa yokuthi umphenyi wecala unqindeke amandla akakwazi ukubopha ngenxa yokuthi akukho okushoyo okuveza ukuthi isidumbu esatholakala ngesakhe umufi yize umndeni unesiqiniseko sokuthi kwakuyisona. Uthe bazoqhubeka nokuzama ukuphoqa amaphoyisa ukuthi kusheshiswe ukuhlolwa kwesidumbu ukuze umndeni ukwazi ukuqhubeka nempilo. Okhulumela amaphoyisa KwaZulu-Natal, uColonel Thembeka Mbele, uthe kusalindwe imiphumela yamasampula olibofuzo ngoba isidumbu satholwa sesonakele.