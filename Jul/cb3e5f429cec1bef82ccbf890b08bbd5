Le mali ebizwa ngeCovid-19 Loan Guarantee Scheme iphuma eSouth African Reserve Bank (SARB) kanti ingase inyuke iye kuR200 billion uma kunesidingo. Amabhizinisi azobolekwa imali yilawo akade esesimeni esihle namabhange awo ngoDisemba ka-2019 kanti kufanele kube yilawo azokwazi ukuqhubeka nokusebenza njengoba izwe livaliwe ngokwesigaba sesithathu. Ekuqaleni bekuthiwe kufanele kube ngamabhizinisi akade esesimeni esihle namabhange awo ngoFebhuwari walo nyaka kodwa manje sekufakwa nalawo aqale ukuba nezinkinga uma kuqala iCovid-19 kwamanye amazwe, yingakho sekuthiwa okungenani akube yilawo abesesimeni esihle ngoDisemba. Ngokwesitatimende amabhange awavumelekile ukwenza inzuzo uma eboleke osomabhizinisi imali ephuma kwiCovid-19 Loan Guarantee Scheme ngoba yenzelwe ukutakula osomabhizinisi abakuthola kunzima ukuholela abasebenzi, ukukhokha irenti nokwenza omunye umsebenzi ozogcina izinkampani zabo zisebenza. Osomabhizinisi ababoleke imali bayakwazi ukuyikhokha iminyaka emihlanu belandela izivumelwano zabo namabhange. Imali iyakwazi ukukhishwa izinyanga eziyisithupha noma njalo ngenyanga kuzoya ngezidingo zebhizinisi. Kuzoxhaswa bonke osomabhizinisi inqobo nje uma benobufakazi bokuthi bathwele kanzima ngenxa yeCovid-19 futhi kade besebenza namabhange akuleli. Imali ibolekwa kwibhange elisetshenziswa wusomabhizinisi kwazise uMnyango wezeziMali neSARB usebenzisana nawo wonke amabhange. I-Covid-19 Loan Guarantee Scheme iphethwe wuMnyango wezeziMali, iSARB neBanking Association of South Africa. Amabhange azoqashwa ngeso lokhozi ukuthi awayenzi inzuzo, kuzobhekwa amarekhodi awo ukuze kwaziwe ukuthi ibhange, nebhange libolekise ngamalini nokuthi likweletwa malini ngaphansi kwalolu hlelo. Okwamanje amabhange abolekisa ngemali kwiCovid-19 Loan Guarantee scheme yi-Absa, Bidvest Bank, FNB Grindrod Bank, Investec, Mercantile Bank, Nedbank, SASFIN Bank neStandard Bank. Amabhange azolandela imibandela yawo yokubolekisa ngemali kodwa kuzoqinisekiswa ukuthi alekelela osomabhizinisi abathikamezwe yiCovid-19 futhi asebeqalile ukusebenza njengoba izwe selivulwe ngokwesigaba sesithathu.