UNkk Zindziswa Mandela-Hlongwane obeyinxusa eDenmark ushone ekuseni izolo. Ngesikhathi sokushicilela bekungakadalulwa ukuthi ubephethwe yini. Uchazwe njengomuntu obelwela ukuthi ababencishwe amathuba bathole umhlaba into abazali bakhe uMnuz Nelson Mandela noNkk Winnie Madikizela-Mandela abebeyilwela. Okhulumela iMandela Museum, uMnuz Fumanekile Wisani, uthe uNkk Mandela-Hlongwane ushone ngenyanga okugujwa ngayo impilo kayise. Uthe njengoba begcina amagugu aphathelene noMandela bayakuncoma ukuzinikela kukaNkk Mandela-Hlongwane elwela ukuthi ababencishwe amathuba bathole inkululeko nokuzinikela ekusebenzeleleni uhulumeni. Akuwona umndeni wakhe kuphela olahlekelwe ngokudlula kwakhe kodwa kulahlekelwe iNingizimu Afrika yonke. Indima ayiqathile kwipolitiki iyohlale ikhunjulwa ngabantu abalwela ukuthi baphume ebuphofini,” kusho uWisani. Ukudlula kwakhe emhlabeni kuthinte osopolitiki abaningi abadlulise amazwi enduduzo. UMengameli Cyril Ramaphosa udalule ukuthi uNkk Mandela-Hlongwane ushone kulindeleke ukuthi athathe omunye umsebenzi waseLiberia odinga ubuchule. “Ngizwelana nomndeni wakwaMandela ngalesi sikhathi sokuzilela iqhawe lo mzabalazo. Okusikhalisa kakhulu wukuthi ukudlula kwakhe emhlabeni kwenzeke ngenyanga okugujujwa ngayo usuku lokuzalwa kukayise,” kusho uRamaphosa. UNgqongqoshe wezubuDlelwano namazwe angaphandle, uDkt Naledi Pandor, uthe: “UNkk Mandela-Hlongwane ubesebenzela umphakathi waseNingizimu Afrika wonke. INelson Mandela Foundation esitatimendeni esithunyelelwe abezindaba ithe impilo kaNkk Mandela-Hlongwane ibihlukile ineziwombe ezikhombisa ubuqhawe. Lokhu ikweseke ngokukhumbula iminyaka yokuvalelwa lapho uNkk Mandela-Hlongwane ayehlala nonina uNkk Winnie Madikizela-Mandela edolobheni elincane iBrandfort, eFree State. UNkk Mandela-Hlongwane nguye owafundela umphakathi owawusenkundleni yezemidlalo incwadi kayise enqaba ukukhululwa ejele ngo-1985. Ukuzimisela kwakhe ekusebenzeleni umphakathi kugcine kuholele ekutheni ayoba yinxusa eDenmark. Umengameli we-EFF, uMnuz Julius Malema, obesondelene namadodakazi kaMandela, uthe umsebenzi wokuba yinxusa eDenmark uwenze ngempulelelo ehlala ekhuluma okuyiqiniso. “I-EFF ithole ukugqugquzeleka kuye ngokweseka unina, umama uWinnie. Kuyiqiniso ukuthi ezinye izingane ziyabajikela abazali ngesikhathi sokulwela umzabalazo.” Umsunguli we-IFP, Inkosi Mangosuthu Buthelezi, uthe: “Ukudlula emhlabeni kukaNkk Mandela-Hlongwane kungishaqisile. Angikakholwa ukuthi umuntu obengumqemane futhi enomfutho njengaye akasekho emhlabeni. UNkk Mandela-Hlongwane ukhule kanzima ehlukene noyise kodwa akazange abe ngumuntu onenzondo kodwa ubenothando.” Umholi we-United Democratic Movement, uMnuz Bantu Holomisa,uthe ukushona kukaNkk Mandela-Hlongwane kumethusile ngoba ubesalindele ukuthi ambone engomunye abasebenzela ukwakha izwe. Imininingwane yokuthi uzongcwatshwa nini nokuthi uzongcwatshelwa kuphi beyingakaziwa. Okhulumela umndeni wakhe waseQunu, uMnuz Maplisa Mandela, uthe uNkk Mandela-Hlongwane ungumuntu obenomfutho. Bebengakezwa lutho mayelana nokuthi uzongcwatshwa eQunu noma cha.