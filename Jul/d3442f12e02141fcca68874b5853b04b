Umfundi wakwaGrade 7 eMnyamana Primary ona-12 udlwengulwe ngoMsombuluko ekuseni wumsolwa ona-17 emuva kokujikiswa esangweni lesikole. Ubaba wengane ufuna ukwazi ukuthi wubani ojikise ingane yakhe njengoba ebuza ukuthi besingekho yini isipele sesifonyo esikoleni. Ufuna ukwazi ukuthi kungani ihanjiswe yodwa ingane ekubeni kungasekho zingane emgwaqweni endaweni eyingozi. Ube esesola isikole ngobudedengu ngokudlwengulwa komntwana wakhe. “Uthishomkhulu ubengakafiki esikoleni ngakho ubani othe ayijike ihambe amakhilomitha awu-7 ngezinyawo iyolanda isifonyo ekhaya? Kumele kubekhona othwala icala esikoleni ngale nto. Ngifuna ukwazi ukuthi unogada noma uthisha ojikise ingane. Ngiyacabanga ingane ikhohlwe isifonyo ngoba ibisiwashile ngayizolo,” kusho ubaba wengane. Uthe lo mfundi ufike kwakhe ngoDisemba esuka KwaMashu ezohlala naye nomkakhe nezingane ngoba unina wakhe sewadlula emhlabeni. Ulandise wathi umsolwa uzivumele kuyena ukuthi udlwengule ingane yakhe. “Usitshele ngenkathi esebanjwe amaphoyisa ukuthi uyena odlwengulile,” kusho ubaba wengane ongeke adalulwe ukuvikela ingane. Uthe maphakathi nendlela ebheke ekhaya ingane yakhe ivukelwe umsolwa obonwe umphakathi eyilandela, wayidonsela ehlathini ngothayi wesikole, wayidlwengula eyithusa ngommese eyisabisa ngokuthi uzoyibulala uma ike yalubika lolu daba. Lo baba uthe abafana bendawo ababili babone izicathulo zalo mfundi bangena ehlathini bebheka umnikazi wazo. “Ingane yami iphume ehlathini ikhala isinukubeziwe, yasaba ukusho ukuthi idlwengulwe ubani ngoba ibisithenjiswe ukubulawa. Ngaleso sikhathi umsolwa uphume ngenye intuba ehlathini wabaleka. Abafana bamjahile, walahla phansi ijakhethi abeyigqokile wacasha ngezinkomo edukisa umkhondo, kwaba ukuphela kwakhe emehlweni,” kuchaza ubaba wengane. Kuthiwa izolo amaphoyisa, ubuholi bendawo namalungu omphakathi kuhlangenwe kwayiwa kamsolwa obonakale elandela ingane futhi sekutholiwe ukuthi ekabani ijakhethi esale phansi, zamkhalela. Kuthe uma ephonswa imibuzo wavuma ukuthi uyena odlwengulile. “Umsolwa ubesagqoke nezimpahla ebezinoketshezi olukhiqizeka uma kuyiwa ocansini. Ingane iyiswe eMgungundlovu iyohlolwa odokotela. Akudleki nokudla kusukela ngoMsombuluko emini ngibikelwa lolu daba ngisemsebenzini. Ibuhlungu into engiyenziwe yilo mfana, nesikole bekungamele sidedele ingane ihambe yodwa ibanga elingaka.” UNgqongqoshe wezeMfundo KwaZulu Natal, uMnuz Kwazi Mshengu, usigxekile isigameko sokudlwengulwa komfundi. “Siwumnyango sihlinzeke umfundi ngalo lonke usizo azoludinga kuhlanganisa nokumeluleka ngokwengqondo. Siyasigxeka lesi senzo esiwubuwula futhi esibuhlungu esenziwe wumsolwa futhi sisebenza ngokubambisana namaphoyisa ngalolu daba,” kusho uMshengu. Okhulumela amaphoyisa esifundazweni, uColonel Thembeka Mbele, uthe kuphenywa icala lokudlwengula amaphoyisa aseDonnybrook elizodluliselwa kwawasePort Shepstone. UColonel Mbele uthe kusolwa ukuthi ngoMsombuluko ngo-8 ekuseni intombazane idlwengulwe umsolwa KwaMahohoho. “Umsolwa oneminyaka engu-17 uboshwe amaphoyisa izolo ekuseni ngecala lokudlwengula. Uzovela enkantolo yeMantshi yaseXobho,” kusho uColonel Mbele.