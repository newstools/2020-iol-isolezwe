Abafundi nomphakathi wasoThongathi bebegcwele ngaphandle kwenkantolo eVerulam, izolo bezokweseka umndeni bephethe nezingqwembe ezibhalwe ukuthi abasolwa abayisithupha kwabayisikhombisa kumele banganikezwa ibheyili. Umsolwa wesikhombisa osemncane wakhetha ukungayiceli ibheyili. U-Andile Bobo Mbuthu (16) owayefunda uGrade 12 eNkosibomvu High wagcina ukubonakala eMagagula Lounge, ngoMeyi eshaywa esolwa ngokweba utshwala. Isidumbu sakhe satholakala siqotshiwe safakwa esikhwameni saphonswa emfuleni okuyo le ndawo. Inkantolo izolo bekumele ikhiphe isinqumo mayelana nokuthi oMnuz Mlungisi Thabethe (28) ongumnikazi weMagagula Lounge oyisihlobo sikamufi, Andile Nhleko(27), Malusi Mthembu (27), Mncedisi Mzobe (27), Siyanda Msweli ( 26) noLindani Ndlovu ( 22) bazoyithola yini ibheyili, kodwa lokho akuzange kwenzeke ngoba akekho obevunyelwe ukungena enkantolo kuthiwa ukungena enkantolo kuyingozi. Icala lihlehliselwe uJulayi 22. Onogada bebeme ngaphandle kwesango bevimbela abafuna ukungena enkantolo. Bebengadaluli ukuthi kungani kungavumelekile ukuthi kungenwe ngaphakathi kodwa bebetshela bonke abeze enkantolo ukuthi abame ngaphandle bazotshelwa ukuthi amacala abo azothethwa nini futhi kanjani. Ngokuthola kwephephandaba abasebenzi abaningi abasebenza enkantolo okukhona kubo namaphoyisa asiza enkantolo kutholakale ukuthi baneCorona. Abaphathi benkantolo kuthiwe banomhlangano obekuzophuma kuwo umhlahlandlela wokuthi kuzosetshenzwa kanjani. Sekungokwesibili isicelo sihlehliselwa ukuthi kunabasebenzi basenkatolo okutholakale ukuthi baneCorona. Ngenyanga edlule umshushisi nemantshi bakuyo le nkantolo kwatholakala ukuthi banegciwane kwaphoqeleka ukuthi ukulalelwa kwesicelo kumiswe. Umalume kamufi uMnuz Ntobeko Ngidi uthe baphoxekile ngokuthi isinqumo asikhishwanga kodwa ayikho into abangayenza ngoba kuthiwa inkinga idalwe ukuthi kunabathile abaneCorona abasebenza enkantolo. “Akukho esingakwenza kumele sibekezele. Sizolinda usuku inkantolo ezokhipha ngalo isinqumo,” kusho yena. UNomonde Khuzwayo obefunda nomufi ekilasini uthe beyizingane zasoThongathi bebezozwakalisa uvalo abanalo uma inkantolo ingase ibadedele abasolwa ngokubulala uzakwabo. “Siyesaba ukuthi uma bededelwa abasolwa izingane kule ndawo aziphephile ngoba ababoshiwe basolwa ngokubulala ingane ngesihluku,” kusho yena.