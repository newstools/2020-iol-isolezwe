UNdunankulu wesifundazwe uMnuz Sihle Zikalala, uthi abantu abashonela emakhaya basuke bengakaze baye ezikhungweni zezempilo bayohlolelwa leli gciwane, abanye abasuke bezisebenzisela amakhambi esintu emakhaya. Uqhube wathi abanye bezwa izimpawu zomkhuhlane bese besebenzisa amakhambi, bagqume emakhaya, kuze kutholakale sebeshonile ukuthi babulawe yiCorona. “Kubalulekile ukuthi noma usebenzisa amakhambi uye esikhungweni sezimpilo okungenani ukusebenzise kokubili,” kusho uZikalala. UNkk Nomagugu Simelane-Zulu uNgqongqoshe wezeMpilo KwaZulu-Natal, ukhuthaze abantu abazithola bengenazo izindawo zokuzigcina ngabodwana, wathi kumele bathinte umnyango ukuze batholelwe indawo abangagcinwa kuyo. “Sihlaba ikhwelo nakodokotela ukuthi uma kufika iziguli ezinezimpawu zeCorona bazihlole noma bazithumele ezikhungweni zezempilo. Bangazidedeli ziye emakhaya ziyohlala nemindeni zingasazi isimo ngoba kunengozi yokuthi zishone. Obekunganqandeka ukube ziyile ezikhungweni zezempilo,” kweluleka uNgqongqoshe. UZikalala uthe asikho isifunda esingenayo iCorona kodwa zikhona izindawo esifundeni ngasinye ezithathwa njengezinabantu abaningi abanaleli gciwane. Uthe iTheku lisahamba phambili ngezibalo zabanegciwane. Kuleli sonto uthe bacela ku-4 000 abathola iCorona ngosuku KwaZulu-Natal, kuthi ngesonto babengaphezulu kuka-60 000. Kulesi sibalo * -53% abantu baseThekwini. UMgungundlovu ungowesibili komasipala abanabantu abaningi abanegciwane kulandele iKing Cetshwayo, phambilini bekuyiLembe ebelilele indawo yesithathu komasipala abanabantu abaningi abaneCorona. UNdunankulu uthe ukuhlasela kwegciwane komasipala kukhomba ukuthi isivunguvungu seCorona sesifikile akuseyona into okumele abantu bayibukele kude. “Ukuthi kunezindawo ezihlaselwe kakhulu yileli gciwane akuchazi ukuthi kukhona indawo engenalo. Bonke omasipala banabantu abanegciwane kodwa kunezindawo ezinabantu abaningi abahlaselwe yileli gciwane. "Awukho umasipala ongenaye umuntu obulewe yileli gciwane kulesi sifundazwe. Konke lokhu kusitshela ukuthi isivunguvungu sesifikile,” kusho uZikalala. Uthe abangu-2 167 abasebenzi bezempilo abanegciwane. Uqhube wathi siyakhula nesibalo sababoshelwe ukushushumbisa ugwayi njengoba kusavaliwe ukudayiswa kwawo kuleli. UZikalala obedalula isimo nezinga lokuhlasela kweCorona esifundazweni kuleli sonto, izolo uthe ehlile amacala okubanjwa kwenkunzi nokugqekeza ngalesi sikhathi sokuvalwa kwezwe isigaba sesithathu. Wathi izindawo eziyingozi lapho abantu bethelelana khona kakhulu ngaleli gciwane yisemigcwabeni.