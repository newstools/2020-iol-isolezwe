ABANTU baseNingizimu Afrika bazokholwa wukuthi iCovid-19 ikhona uma sebebona ihaqa abasondelene nabo. USolwazi Salim Abdool Karim uthe uma sekufinyelele kuleso sigaba abantu bazokwazi ukuvikela abanye ekutheni bangayitholi, okuyiyona ndlela abona ukuthi izoyinqoba. UKarim ungumeluleki omkhulu womkhandlu woNgqongqoshe ababhekelele iCovid-19 oholwa nguDkt Zweli Mkhize onguNgoqngqoshe wezeMpilo. “ICovid-19 iveze icala elingelihle lomphakathi lokunganaki. Ngicabanga ukuthi leli cala lizophela uma abantu sebebona abasondelene nabo begula abanye befa kube yima besukuma bebambisana belwa nesifo ngoba uma kusakhulunywa ngento ekude abayinaki,” kusho uKarim. Uqhube wathi ngesikhathi kumiswa ukwenziwa kwezinto eziningi abantu babenemibuzo eminingi ngokuthi kuvalelwani nokuthi imigomo engaka eyani ngoba basebancane abantu abagulayo. “Sekuseduze ukuthi kucacele noma ngubani ukuthi indlela yokuvika iCoveid-19 wukuthi uzivikele, uvikele nabaseduze kwakho ngoba umuntu ungumuntu ngabantu. Ngesikhathi abantu bebona kufa abantu abasondelane nabo bebulawa yingculazi, baqala ukushintsha indlela yokuziphatha. Siyisizwe sidinga ukuthi sibambisane, uma singakwenzi lokho ngeke silinqobe igciwane.” Ososayensi babenengcindezi enkulu ngenxa yokuthi yibona obekumele batshele abantu ngegciwane. “Sasinethemba lokuthi iNingizumu Afrika ngeke ishayeke kakhulu ngoba sasukumela phezulu, kwamiswa ukwenziwa kwezinto eziningi ukuze kunqandwe ukubhebhetheka kwegciwane kodwa akwenzekanga. “Abantu abaningi kasibavumeli isimo abaphila kuso ukuthi baqhelelane nabanye, bageze izandla ngendlela okumele benze ngayo.”