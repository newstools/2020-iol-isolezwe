UMBANGO wemali nezikhundla emabandleni yisona sihlava esenza amakholwa azithole esebulalana esikhundleni sokubambana agqugquzele ukuphila ezinhliziyweni phakathi kwamanye amakholwa. Uxwayise kanje uSolwazi David Musoma ongusihlalo yeKhomishini ebhekele ukuvikela amalungelo omphakathi kwezemaSiko, ezeNkolo nezeziLimi kulandela isehlakalo sokubulawa ngokudutshulwa kwamalungu amahlanu ebandla i-International Pentecostal Holiness Church ekoMkhulu lalo iZuurbekom ngase Goli ngoMgqibelo. Ngaphandle kombango wemali nezikhundla, uMusoma uthe kunengozi enkulu ngamabandla okuthiwa alawulwa umoya, futhi  aphethwe umuntu othile ngaphandle kokulandela umthetho sisekelo webandla. “Inkinga ekhona ngalawa mabandla aphethwe abantu ebe engenawo umthethosisekelo, ahlale enezinkinga ngaso sonke isikhathi. Ukube umthethosisekelo ubukade ukhona kuleli bandla, ngabe ayenzekanga le nto,” kusho uMusoma. Unxuse amabandla angenawo umthethosisekelo enze isiqinseko sokuthi aba nawo ukugwema isimo esifana nalesi. Esehlakalweni esenzeke kuleli bandla, amaphoyisa asebophe abantu abangu-40 okusolwa ukuthi bangamalungu eqembu afuna kuphathe umholi wawo. Phakathi kwababoshiwe ngokusho kokhulumela amaphoyisa kuzwelonke uBrigadier Vishnu Naidoo, kukhona iphoyisa nesosha. Kulesi sigameko amaphoyise ashaqe inqwaba yezibhamu nezinhlamvu ezingekho emthethweni. UKhomishana kazwelonke wamaphoyisa uGeneral Khehla Sitole, uthe ukungenelela kwamaphoyisa kulesi sigameko, kusize ukugwema ukuchitheka kwegazi okwedlulele kulokhu kuhlasela. UMusoma uthe kuyimanje kusenenkinga enkulu ngombango wozothatha isikhundla sokwengamelela leli bandla eseliqembukelene kathathu ngenxa yokulawulwa ngabantu, esikhundleni sokulawulwa umthethosisekelo webandla. “Isonto akumele liphendulwe inkundla yokukulwa. Sisazophinde sihlangane nezinhlangothi ezilwayo ukuthola isixazululo. Sizosebenzisa wona uMqulu oNgcwele abathi isonto lasungulwa ngokulandela wona ngenhloso yokuthola isixazululo,” kusho yena. NgokukaMusoma, bake bezama phambilini ukungenelela ukuxazulula umbango waleli bandla ngenkathi leli bandla lisaqembukelene kabili. UMusoma uthe kungumsebenzi wabo ukungenelela ezimeni ezifana nalezi, kwazise amanye amabandla awabhalisiwe ngokusemthethweni, aziwa ngokuthi aphethwe wumndeni othile okugcina sekuholelele embangweni wokuchitheka kwegazi. 