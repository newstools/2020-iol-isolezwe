UNDUNANKULU waKwaZulu-Natal uMnuz Sihle Zikalala uthi ukhathazekile ngoqhibukhowe bezikhungo ezihlola abantu ukuthi abanayo yini iCovid-19, kodwa okwenza umsebenzi wazo ungalandeleki wokuhlola abantu. UZikalala uzwakalise lokhu kukhathazeka esithangamini sabezindaba ngeSonto eThekwini, lapho esuke ememezela ngokusha osekwenzekile okuthinta iCovid-19 kulesi sifundazwe. “Lokhu sekudale inkinga ekulandelekeni kwemininingwane yabantu abahlolelwa iCovid-19,” kusho uZikalala. Uzwakalise ukukhathazeka ngokwenyuka kwesibalo sabantu abasuleleka ngeCovid-19 nasebeshonile ngenxa yayo kulesi sifundazwe. Ngokwakhe, kuyadabukisa futhi kuyethusa ukuthi ngesonto nje elilodwa kulesi sifundazwe, sekufe abantu abangu-136 ngenxa yalesi sifo. Sebebonke abantu asebeshonile kulesi sifundazwe ngenxa yeCovid-19 , uthe bangu-416, uma uqhathanisa nabantu abangu-280 ebebeshone ngeledlule kulesi sifundazwe. Uthe isifunda saseThekwini sisaqhubeka nokuba nabantu abaningi abashona ngenxa yokusuleleka kwaleli gciwane njengoba sebengu-237 abantu aseboshonile kusona. Mayelana nokumiswa kokudayiswa kotshwala nokushaywa komthetho wewashi nguMengameli Cyril Ramaphosa, uZikalala uthe bakwamukela ngezandla ezimhlophe. “Njengemanje sekuqala ukushaya umoya emagumbini abucayi okwamukelwa kuwo abagulayo. Sizoqhubeka nokwenza olunye uphenyo ngalokhu,” kuthembisa uZikalala. Ubonge abantu nezinhlangano ezibambe iqhaza emgubheni wosuku lokuzalwa kukaMnuz Nelson Mandela (okunguJulayi 18) ongasekho emhlabeni owaba umengameli wokuqala weNingizimu Afrika ebuswa ngentando yabantu. “Ngaphandle kokupha ukudla nokunikezwa kwezindlu kwabahlwempu, sibonga nabalethele umphakathi wakithi ithemba ngosuku lweMandela International Day,” kuchaza uZikalala. 