IJaji uNgwenya belimenywe ohlelweni Isithangami, olubanjwa ezinhlelweni zezobuchwepheshe noluhlelwa wuMholi weDA KwaZulu-Natal, uMnuz Zwakele Mncwango. Isithangami besisakazwa bukhoma nasesiteshini somphakathi iNongoma FM. UMncwango ubememe uNgwenya ukuzoxoxa ngeNgonyama Trust ayiholayo kukhona noMnuz Lukhona Mnguni wase-UKZN, ongumhlaziyi wezindaba zepolitiki. Kulesi sithangami kuqale kwaxoxwa kwavulwa nethuba lemibuzo kwababethamele. Indaba iqale lapho uMnguni wase-UKZN ephosa imibuzo kuNgwenya, esola Ingonyama Trust ngokungaphathi kahle imali nezindaba zayo. UMnguni uthe abantu abaningi bayakhala nangendlela abaphethwe ngayo ezindaweni zamakhosi. UMnguni ubecaphuna umbiko womcwaningi-mabhuku okuthiwa waveza isimo esingesihle ngemali yeNgonyama. IJaji uNgwenya lithe uMnguni ukhuluma ngezinto angenabo ubufakazi bazo kodwa okuyizinsolo nje. Ngaphambi kwalokho uNgwenya uyiphendulile imibuzo eminingi kaMnguni nebibuzwa ngabantu abebethamele. “Nginezinto ezibaluleke kabi okufanele ngiyozenza kunokuhlalela umuntu olokhu enza izinsolo ezingenasisekelo ngathi. Ngicela ungidedele sihlalo ngiyahamba manje ngeke ngiyimele le nto mina,’’ kusho iJaji uNgwenya, liphuma lishiya kanjalo. Uthe uyazama uMncwango ukungenelela kwasho ukuthi ijaji bese linqume ukuhamba lingasanqandeki. IJaji uNgwenya selithintwa ngokushiya kwalo likuqinisekisile ukuthi kalinamanga ngendlela Isithangami esisingathwe ngayo. “Bengingezile ukuzophikisana noMnguni mina kodwa bengizofundisa abantu ngokusebenza kweNgonyama Trust. Bengivele ngishilo kodwa ngesikhathi ngifika ukuthi ngizobuye ngihoxe ngiphuthume kwenye indawo,’’ kuchaza iJaji uNgwenya. Kulesi sithangami ayisalanga ngaphandle eyamakhosi okuthiwa akhokhisa abantu imali eshisiwe uma befuna izindawo zokwakha.