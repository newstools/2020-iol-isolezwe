LIZOKWETHULWA ngokusemthethweni ngenyanga ezayo iqembu elisha lezepolitiki elisungulwe nguMnuz Herman Mashaba ophume kwiDA. . NgoLwesihlanu uMashaba umemezele ukuthi abantu bazobona imibala nophawu lweqembu lakhe ngo-Agasti 29. UMashaba oke waba yimeya yaseJohannesburg, ngesonto eledlule umemezele ukuthi usejoyinwe wuNkk Vytjie Mentor obeyilungu lePhalamende le-ANC. Usevele uthezile nakuyo iDA njengoba esejoyinwe wuMnuz Funzile Ngobeni noMnuz Michael Beaumont “Kunabantu abaningi abaqavile emphakathini abazobe beyingxenye yokwethulwa kweqembu. Iqhinga lethu wukuthi sithole abantu bakuleli abavela emikhakheni eyehlukene yempilo sihlangane ndawonye balekelele ngesipiliyoni nolwazi lwabo,’’ kusho uMashaba. Uthe kunabantu abangu-1000 abajoyine iqembu futhi bakwenza lokhu lingakethulwa lingakanikwa ngisho igama lalo. Iqembu likaMashaba lisezinhlelweni zokungenela ukhetho lohulumeni basekhaya olungase lube ngonyaka ozayo. Emuva kokushiya kwiDA uMashaba uke waba nomkhankaso wakhe okuthiwa yiPeoples Dialogue lapho abehambela izindawo ezehlukene exoxa nabantu ezwa amanzi ngobhoko maqondana nesinqumo sokusungula iqembu elisha. Uthe okumkhathaza kakhulu wukuthi kuwo wonke amaqembu ezepolitiki akhona alikho elikwazile ukukhipha i-ANC emandleni.