INTANDOKAZI yezinhlelo zethelevishini nezomsakazo, uSomizi Mhlongo-Motaung, kulindeleke ukuba avele eNkantolo yeMantshi yaseRandburg namuhla. Lo msakazi weMetro FM ubhekene necala alivulelwa nguNgqongqoshe wezokuThutha kuleli, uMnuz Fikile Mbalula ngo-Ephreli emuva kokuba uSomizi aqamba amanga ngaye. USomizi watshela uzakwabo asakaza naye kwiMetro FM, uDineo Ranaka kwi-Instagram Live ukuthi uMengameli wezwe, uMnuz Cyril Ramaphosa,Â  uzokwandisa izinsuku zokuvalwa kwezwe. USomizi wathi lokhu ukuhletshelwe nguMbalula. Wadalula lolu lwazi ngaphambi kwenkulumo kaRamaphosa eyayizoba sebusuku. Yize uSomizi agcina ethe kwakuyihlaya ayekusho kodwa alimhlekisanga uMbalula njengoba amvulela icala esiteshini samaphoyisa saseSandton. Nakuba kunjalo kodwa uSomizi waxolisa kuMbalula ngaleli phutha kodwa uMbalula akalihoxisanga icala. USomizi waboshwa, wabekwa icala lokuqambela uMbalula amanga maqede wadedelwa ngebheyili kaR1 500.