OWAYENGUMENGAMELI wakuleli, uMnuz Jacob Zuma, uchaze isishoshovu somzabalazo esingasekho, uMnuz Andrew Mlangeni, njengeqabane ebeliyincwasimende futhi ebelikuthanda ukudingida ngepolitiki ngesikhathi besaboshwe eRobben Island. UMlangeni (95), obesekunguye kuphela obesesele kwababebhekene necala laseRivonia, ushonele esibhedlela iMilitary Hospital, ePretoria ngoLwesithathu. Ekhuluma izolo enkonzweni yesikhumbuzo saloqolothakamango, uZuma uthe uMlangeni uyibambe ishisa ezigabeni eziningi zomzabalazo wenkululeko, kubalwa kwiDefiance Campaign nasekusungulweni koMkhonto Wesizwe okuwuphiko lwezempi i-ANC eyayihlose ngalo ukuqinisa umzabalazo wayo ukulwa nengcindezelo. Uthe ngesikhathi i-ANC imatasatasa nokulwela inkululeko, uMlangeni ubalwa nezishoshovu ezafika ngesikhathi esifanele kule nhlangano. "Bengizosho sinesikhathi, asixoxe ngepolitiki futhi besizodingida ngakho konke. Wayewusizo kuthina ukuba siqonde ipolitiki. Saba nobudlelwano noqabane uMlangeni." UZuma uthe uMlangeni wajoyina i-ANC ekuqaleni kweminyaka yo1950 ngesikhathi le nhlangano yayisithathe igxathu lokukhulula abantu ngayo yonke indlela kodwa ngendlela eyayiqondakala neyayizokwenza wonke umuntu abe yingxenye yezwe elisha elalizoqhamuka. "Ngeminyaka yo1940 i-ANC Youth League yavumbuka kwacaca ukuthi yayingafuni kuqhutshekwe njengobuholi obudala. Babefuna umnyakazo." Uthe yingakho ngengqungquthela yango1949 yathatha isinqumo sokuphakamisa uhlelo lomnyakazo enhlanganweni enkulu futhi ne-ANC yavumelana nayo. Eqhuba uthe yingaleso sikhathi abantu abafana noMlangeni, ababekade besezinyunyaneni futhi bebamba iqhaza emibhikishweni, baqhamuka njengezishoshovu zomzabalazo eziyingxenye yophiko lwentsha olwaqhamuka nesiqubulo esithi 'Inkululeko enkathini yethu.' "Ngesikhathi uMlangeni efika, wafike waba yingxenye yamavolontiya futhi ivolontiya elafike labamba iqhaza ekuguqukeni kwe-ANC futhi uMlangeni waba yingxenye yoguquko namanye amaqabane," kuphetha uZuma.