“Kuyacaca ukuthi u-2020 uyoze uphothulwe kahle ngo-2021. Kubukeka uzophela ngoMashi okuzokwengeza izindleko,” kusho uNzimande ekhuluma ngesabelomali emkhandlwini wezifundazwe ePhalamende. Ukusho lokhu ngenxa yokuthi ezinye izitshudeni azikabuyeli emanyuvesi nasemakolishi ngenxa yomvalelandlini. Uthe isabelo somnyango sizokwehliswa cishe ngoR10 billion. Isikhwama esixhasa izitshudeni ngemali iNational Student Financial Aid Scheme, siphothula uhlelo lokuqoka abazohlinzeka izitshudeni ngama-laptops kulabo abaxhaswe yilesi sikhwama. UNzimande umemezele nokuthi uqoke ithimba elizophenya ngemiholo yabaphathi bamanyuvesi nezikhulu eziphezulu. “Ithimba lizoletha umbiko ngelikwenzile ngoMashi 31, 2021. Kunethimba engiliqokile elizobheka ngokwenzeka e-Unisa.” Uthe inyuvesi inkulu ngesibalo sezitshudeni eziwu-407 759 kulo nyaka wathi ngeke bavume ukuthi ingasebenzi ngendlela. Uzwakalise ukukhathazeka ngezikhungo okuhlale njalo kuqokwa abalawuli kuzo ngoba zingaphethwe ngendlela. Uthe kunqanyulwe kwisabelo uR750 million wengqalasizinda wathi ngoMashi batshale uR496 million wokwakha izindawo zokuhlala izitshudeni ikakhulu ezikhungweni ezazincishwe amathuba phambili.