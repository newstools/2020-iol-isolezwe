Lokhu kushiwo uNobhala wayo uMnuz Muzi Khumalo ngesikhathi kunesithangamini nabezindaba eThekwini ngoLwesibili obekuhloswe ngaso ukunekela umphakathi ngezinkinga ezibhekana nabasebenzi basezimayini njengoba kusabhoke igciwane. UKhumalo uthe baya ezimayini eziningi esifundazweni iMpumalanga naKwaZulu-Natal kanti abakubonile kuyashaqisa njengoba singagculisi isimo okusetshenzwa ngaphansi kwaso. “Imithetho ebekwe uhulumeni yokulwa negciwane ayilandelwa nhlobo futhi iyashaqisa indlela okwenzeka ngayo. Kusasetshenziswa izindlela ezindala kangangoba uma kushaya isikhathi sokudla abasebenzi bakhishwa kanye kanye bayohlanganyela endlini yokudla kungabikhona ukuqhelelana ngokwanele. Akugcini lapho ngoba baphinde basebenzise izindlu zokugeza babe ndawonye nakho okunomthelela ongemuhle uma ubheka imigomo ebekiwe yezempilo,” kusho uKhumalo. Uthe kunombiko abawutholile kwenye imayini esifundazweni iMpumalanga lapho kube nomsebenzi oncamele ukuya emsebenzini yize sekutholakale ukuthi uhaqekile waze washona ngenxa yokuthi iningi labasebenzi lisaba ukuthi uma lingalubhadi emsebenzini ngeke likhokhelwe umholo wezinsuku ezibekiwe. Ngesikhathi uNgqongqoshe wabaSebenzi uMnuz Thulas Nxesi ecacicisa ngemigomo yomnyango wakhe yokulekelela njengoba kunegciwane, wakuveza ukuthi abasebenzi abazohaqeka besemsebenzini, bazovunyelwa ukufaka isicelo sesinxephezelo emnyangweni wakhe. Bevile ku-670 abasebenzi basezimayini osekutholakale ukuthi bahaqekile selokhu kuhlasele igciwane. Phambilini uNgqongqoshe wezeMpilo esifundazweni iNorth West uMnuz Madoda Sambatha wakhala ngokunyuka kakhulu kwesibalo sabanegciwane esifundazweni sakhe ngemuva kokubuyela kwabasebenzi basezimayini emsebenzini futhi inyunyana iyavumelana naye.