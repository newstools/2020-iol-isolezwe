UNGQONGQOSHE wamaPhoyisa kuleli, uMnuz Bheki Cele uthi abantu bakuleli bangazitika ngophuzo oludakayo emakhaya abo, kodwa uma beke baphumela nabo ngaphandle emphakathini, bayowukhomba umuzi onotshwala. UCele usho lokhu ngesikhathi ephendula imibuzo kulandela isithangai sabezindaba abesibambe nabanye ozakwabo abawoNgqongqoshe emkhakheni wokuqiniswa komthetho kuleli. Muva nje uMengameli Cyril Ramaphosa umemezele ukuthi buvalwe utshwala ukuze izibhedlela zikwazi ukubhekana nomthamo wabantu abaguliswa yiCovid-19 esidla amagalane kulesi sikhathi samanje. "Ungabuphuza utshwala ekhaya lakho, kodwa uma usuphumela ngaphandle noma kwamakhelwane, usuwenza okuphambene nomthetho,"kusho uCele. NgokukaCele, ukweseka asekushilo, kuzotshalwa abombutho wamaphoyisa kulo lonke leli abazobonakala emigwaqweni, kuphinde kube nezivimba mgwaqo ukwenza isiqiniseko sokuthi abantu baphephile. “Abezomthetho bazokwenza isiqiniseko sokuthi umthetho wewashi uyagcinwa. Wonke umuntu oyotholakala ehamba ebusuku ngesikhathi esingavumelekile, kuyomele aveze imvume,” kusho uCele. Uveze nokuthi bangu-239 abasebenzi baseMnyangweni wezokuHlumeleliswa kwesiMilo asebehaqeke ngeCovid-19, kanti iziboshwa esezishonile ngenxa yaleli gciwane, zona zingu-15. Njengoba utshwala buvaliwe, uthe akekho onemvume yokuthi abudayise. Uthe ozotholakala edayisa utshwala nogwayi, uzobhekana nengalo yomthetho. Ukukhombisa ukuthi abomthetho abasinisi mahleza ngokulwa nokudayiswa kotshwala ngokungemthetho, uthe basanda kubamba ebebezama ukushushumbisa utshwala emngceleni wakuleli neMozambique. UCele ukugcizelele ukufakwa kwezifonyo ezindaweni zomphakathi nasezitolo, wathi umthetho awusavumi ukuthi abantu bangazigqoki izifonyo ngenxa yokuba bucayi kokubhebhetheka kweCovid-19. Uthe amabhishi asavaliwe, akekho ovumeleke ukuthi ayobhukuda. Uphinde wagxeka nabazitika ngotshwala uma kukade kungcwatshwa, wathi abashonelwe kumele baqinisekise ukuthi lokhu akwenzeki. "Kuyoba kubi kabi ukuthi nithi nishonelwe bese kungena amaphoyisa ezonibopha. Yinto ebuhlungu kabi leyo. Yingakho abashonelwe kumele baqikelele ukuthi akubi khona tshwala namaphathi aba khona ngemuva kokungcwaba,"kugcizelela uCele.  