INDODANA yeqhawekazi elisanda kudlula emhlabeni uZindzi Mandela, isidalule ukuthi unina wayehloliwe kwatholakala ukuthi uneCovid-19 ngaphambi kokudlula emhlabeni kuleli sonto. UZondwa usho lokhu ngesikhathi ekhuluma nesiteshi sethelevishini iSABC Full View njengoba edalule nokuthi leli qhawekazi lizofihlwa ngoLwesihlanu okuwusuku olwandulela usuku lokuzalwa kukayisemkhulu, uNelson Mandela. Nokho umndeni usalinde imiphumela yokuhlolwa kwesidumbu okuyiyo engaqinisekisa ukuthi ngempela uthathwe iyona yini iCovid-19. "Kuningi okuhlolwa umama akwenzile, okunye ukuhlolwa kwaba yikhona okweCovid-19 okwabuya kuthiwa unayo ngalo usuku ashona ngalo. Nokho lokho akusho ukuthi ubulewe yiCovid-19 kusho ukuthi nje wahlolwa kwatholakala ukuthi unayo". UZindzi ubeyindodakazi yamagcino emadodakazini kaMandela. Ubethathwa ngabaningi njengendodakazi yesizwe sonke njjengoba akhombisa ubuqhawekazi eneminyaka ewu-16. Ethulela ubabekazi wakhe isigqoko, uMandla Mandela uthe ukumkhumbula kwakhe kuhlanganisa ukuthi wayengakwazi ukubiza kahle igama lakhe. "Ngangimbiza ngoZinjisha okuyinto eyayihlekisa abantu abaningi. Ngimkhumbula ehamba noMam Winnie ngeBeetle epurple beya eBrandfort. Yena nobaba badlala enkulu indima ekutheni ngikwazi ukuvakashele ejele lasePollsmoor ukuyobona umkhulu okokuqala. Ngiyohlale ngikukhumbula lokhu ngoba kwaba yinto ebaluleke kakhulu empilweni yami neyakha isisekelo ekufundeni kwami ezepolitiki ngisemncane kakhulu,"usho kanje. UMengameli Cyril Ramaphosa uthe ukudlula emhlabeni kukaZindzi sekusele izinsuku ezinhlanu umhlaba ubungaze usuku lokuzalwa lukayise,kube yinto elethe olukhulu usizi. Kulindeleke ukuthi afihlwe kusasa ekuseni ngo7.