Ngesikhathi esesendleni ebuyela ekhaya, kuthiwa ube esenukubezwa ngokocansi yindoda. Okhulumela uMnyango wezeMfundo KwaZulu-Natal, uMnuz Muzi Mahlambi, ukuqinisekisile lokhu wathi babikelwe ngakho yisikole. UMahlambi uthe kube yinto embi eyenzeke kuzanywa ukuvikela impilo yomfundi kwiCorona. Uthe umfundi kaGrade 7 ujikisiwe esangweni lesikole ngoba ubengasifakile isifonyo. “Uyalelwe ukuthi ayosilanda ekhaya ngoba banazo, banikezwa. Ngesikhathi esesendleleni ebuyayo ube esedlwengulwa. Ubikele uthishomkhulu ngokumehlele obe esemphuthumisa emtholampilo ngemoto yakhe kwabikelwa namaphoyisa,” kusho uMahlambi. Uthe akukuhle ukuthi kube nendoda ekhombise unya olungaka ngenyanga yamadoda uJulayi ngesikhathi kunemikhankaso elwa nokuhlukunyezwa kwezingane nabantu besifazane. Ucele abafundi ukuthi bafake izifonyo uma bephuma nje ekhaya ukulandela imithetho yokulwa neCovid-19, bangaze balindele ukuthi basifake esangweni lesikole ngoba sebebona uthisha. Umthombo weSolezwe uthe ingane iphindiswe emuva ngenxa yesifonyo. “Ingane ihambe yodwa ehlane lomgwaqo esihamba kuwo yadlwengulwa. Ibuhlungu kakhulu le nto eyenzekile.” Uyise wengane, elingeke lidalulwe igama lakhe ukuvikela umfundi, uthe uphuma emsebenzini ubheke ekhaya ukuze abuze kahle ingane yakhe ngokwenzekile. Ucele ukuthi abuye afonelwe esephethe kahle imininingwane egcwele mayelana nokwenzekile. “Ngicela ungithinte kahle kusasa ngoba ngiya ekhaya ngizofike ngithole kahle lonke ulwazi olugcwele enganeni ukuthi kwenzwekeni.” Okhulumela amaphoyisa KwaZulu-Natal, uColonel Thembeka Mbele, uthe alikho icala lokudlwengulwa ebelisavulwe esiteshini saseBulwer izolo.