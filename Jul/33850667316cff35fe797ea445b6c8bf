UMENGAMELI Cyril Ramaphosa uthi nakuba indlela eya ekwakheni kabusha umnotho wakuleli izokuba yinde futhi ibe nzima ngenxa yokushayeka kwawo kulandela ukubhebhetheka kweCovid-19, kuyisu elihle ukuqala manje ukwakha kabusha umnotho wakuleli. Lezi ngezinye zeziphakamiso abhale ngazo embikweni wakhe wamasontonke ophuma ngo Msobuluko, lapho ethulela khona isizwe ngokuqhubekayo kuleli ngenxa yokubhebhetheka kweCovid-19. Uthe nakuba lezi zinselelo zikhona, kubalulekile ukuqhamuka nemizamo yokwakha umnotho ozonikeza isithunzi bonke abantu bakuleli. NgokukaRamaphisa, lokhu kungenzeka ngokudidiyela amakhono atholakala kuleli kwezamabhizinisi, ezemfundo nasemphakathini ukulekelela uhlelo lukahulumeni lokwakha kabusha umnotho. Uthe nakuba kuyinto engamukelekile ukuthi kube nesimo sokungasebenzi kwabantu abangu-30%, kuyinselelo futhi enkulu ukwakha umnotho ezweni labantu abaphila amazinga empilo engalingani. Uzwakalise ukuphatheka kabi ukuthi iCovid-19 yaphazamisa uhlelo lukahulumeni ayesephezu kwalo lokuvula amathuba okuhwebelana namanye amazwe ase-Afrika njengoba elakuleli lithathe isikhundla sokuba usihlalo we-African Union. Okumele kwenzeke uthe ukufingqa umkhono kwakhiwa kabusha umnotho njengoba kucaca ukuthi amabhizinisi amaningi asaqhubeka nokuvalwa okuholela ekutheni abantu baphelelwe yimisebenzi.   