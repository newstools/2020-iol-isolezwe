OWAYENGUNGQONGQOSHE wamaPhoyisa, uMnuz Nkosinathi Nhleko, uphikile ukuthi wayegxambukela ophenyweni le-Independent Police Investigative Directorate (Ipid) ngesikhathi esesesikhundleni. UNhleko ubuyele ukuzothula ubufakazi kwikhomishini ephenya ngokulawulwa kombuso yindlazane izolo. Ubephendula ngezinsolo ezavezwa owayeyinhloko ye-IPID ngaye, uMnuz Robert McBride. Ngonyaka odlule uMcBride watshela ikhomishini ukuthi uNhleko wammisa emsebenzini ngo-2015 ngenxa yombiko we-IPID. Ngenxa yalowo mbiko kwamiswa nesikhulu soKlebe, uMnuz Anwa Dramat, noMnuz Shadrack Sibiya ngodaba oluthinta ukubuyiselwa kwabantu abahlanu baseZimbabwe. UNhleko ukuphikile ukuthi watshela owayehola oKlebe, uGeneral Berning Ntlemeza, ukuthi uDramat uzomiswa. “Awukho umthetho othi umbiko wesibili usuke wenza umbiko wokuqala ungabe usasetshenziswa, uma unezinto ezifanayo,” kusho uNhleko. Ikhomishini iyaqhubeka. – ANA