UMnuz Nduduzo Cele (osesithombeni) obuye aziwe ngoNtuli (25) kuthiwa uhlaselwe ngamadoda amathathu angaziwa engena kubo ephuma egaraji kade efaka uphethroli. Uyise, uMnuz Joseph Cele, uthe indodana yakhe idutshulwe ingena esangweni ngemoto baphuma namadodakazi akhe nonina bethuswa ukuqhuma kwesibhamu. Babone abantu abathathu egcekeni. “Siphume saqonda kubona basikhomba ngezibhamu bamemeza bathi asisuke omunye wamemeza abehamba naye wathi akadubule le nja eyimina. Asizange sihlehle ngoba bese sibona ukuthi ingane yami isidutshuliwe futhi isishonile bengingenandaba noma nami bangangidubula. Ngesikhathi ngisondela ngibone isibhamu kulo obengikhombile, siwela phansi ngasondela ngasicosha. Ebengimjaha ubalekile ngagcina ngingamtholanga,” kusho yena. Uqhube wathi umsolwa wokuqala uthathwe ngamaphoyisa egcekeni lakwakhe. “Kubuhlungu abakwenze enganeni yami. Sebengaze bayibulale ngoba befuna itekisi, okubi ukuthi kukhona nesihlobo kwabasolwayo. Bekunani ukuthi uma kufunwa itekisi bathathe yona bayeke ingane yami? Akusenani sebeyokhuluma noNkulunkulu wabo,” kusho yena. UCapt Nqobile Gwala okhulumela amaphoyisa KwaZulu-Natal usiqinisekisile lesi sigameko wathi umsolwa wokuqala ubanjwe wumndeni waboshwa ngalo uLwesibili. Ababili uthe baboshwe izolo. Abasolwa bazovela enkantolo ngoMsombuluko.