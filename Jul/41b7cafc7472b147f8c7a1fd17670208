URamaphosa uthe labo abaphula umthetho uma kuthengwa impahla bazobhekana nengalo yomthetho. “Ngizobe ngithola umbiko emuva kwamasonto ayisithupha uvela kwiSIU mayelana nophenyo esilwenzile. Sifuna kubuyiswe yonke imali edliwe, noma uma izimpahla ezithengiwe zibiza kakhulu, noma iyiphi impahla eyathengwa uma kukhona okusolisayo izophenywa,” kusho uRamaphosa. Uthe noma ngubani owenze umkhonyovu uzobhekana nomthetho. “Ngeke silinde kuze kuphele iCoronavirus ngoba igciwane lizohlala nathi isikhathi, yingakho esikwenzayo sikusheshisa manje. Ngiyabancoma omasipala asebeqalile nezinhlelo zokuqondisa ubugwegwe abathintekayo enkohlakalweni,” kusho uRamaphosa. Uthe abantu bayazigqoka izifonyo wathi izwe alikaze libhekane nenhlekelele efuze le yecorona. “Nginxusa abantu ukuthi baqine, baphephe ngalesi sikhathi. Lesi sikhathi esinzima sizodlula ezweni lethu.” Uxolisile ngokubambezeleka ekukhokheni imali yalabo abangasebenzi okunguR350 ngenyanga. Uthe imali isazokhokhwa izinyanga eziyisithupha wathi sebekhokhele abangu-4.5 million. Uthe sebengu-408 052 kuleli abaneCorona. Uthe umngcwabo wesishoshovu somzabalazo uMnuz Andrew Mlangeni uzoba sezingeni loMbuso.