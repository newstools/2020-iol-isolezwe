Umengameli waleli qembu, Mnuz Velenkosini Hlabisa, usho ngesikhathi ebambe umhlangano ngohlelo lwezobuchwepheshe lapho ebehlose ukusika elijikayo njengeqembu eliphikisayo esifundazweni ngombiko okhishwe nguZikalala ngoLwesibili, ngokukhwatshaniswa kwemali yethenda yezingubo zokulala eyakhishwa kulo mnyango. Embikweni wakhe uZikalala ukugcizelele ukuthi akukho okuphathekayo okukhombisa ukuthi uNgqongqoshe woMnyango, uNkk Nonhlanhla Khoza, kukhona lapho engahambisanga ngendlela, kodwa iminwe yakhomba ezikhulwini zomnyango okuyizo ezasayina ngesikhathi kukhishwa le thenda yezibhalala ezingu- 48 000 ezadla imali engaphezu kukaR22 million nokuhanjiswa kokokuvikela igciwane iCorona okudle uR13.6 million. I-IFP ithe ungqongqoshe walo mnyango akumele asale ngaphandle kulokhu kungahambisi ngendlela njengoba konke kwenzeke ngaphansi kwakhe. “Njenge-IFP kusiphatha kabi ukuthi undunankulu akashongo lutho ngenhloko yezepolitiki emnyangweni. Ngokwethu, lo mbiko ukhombisa ukwehlulwa wumsebenzi kophathiswe umnyango,” kusho uHlabisa. Uthe sebenqumele uZikalala ugwayi katiki ukuthi adlulisele lo mbiko ezandleni zamaphoyisa zingakapheli izinsuku eziyisikhombisa ukuze kuvulwe icala lobugebengu. UHlabisa uthe nakuba umbiko kandunankulu uveza ukuthi akukho ukungahambisi ngendlela okusavelile okwenzeke eMnyangweni wezeMfundo mayelana nezinsiza ezibhekele ukubhebhetheka kwegciwane, kodwa i-IFP isenombuzo ongakaphenduleki ngenani lamathangi amanzi athengelwa izikole. Phambilini kuvele ezinkundleni zokuxhumana imibiko ethi uMnyango uthenge ithangi elimumatha amalitha angu-5 000 ngo- R170 000 ithangi ngalinye, kodwa uMnyango wakhipha isitatimende esasiveza ukuthi usebenzise imali enguR28 000 ithangi lamanzi ngalinye sekubalwa nakhona ukulihambisa esikoleni, ukuligxumeka nokuqinisekisa ukuthi linamanzi, bese ikhokha uR6 500 ngomphongolo. Yize kunjalo i-IFP ithe ayikaze igculiseke yincazelo yomnyango. Umbiko osuse umsindo ngowethenda yezibhalala okuthiwa kwakhishwa kuzona ezingu-4 982 kuphela ezahanjiswa ezindaweni okwakuqondwe ukuthi ziyiswe kuzo. Kuthiwa ingaphezu kukaR15.8 million imali okusolakala ukuthi yangena emaphaketheni abathile. UHlabisa uthe ezinkampanini ezine okwakuqokwe ukuthi zizokwenza umsebenzi, akukho lapho kuvela khona amagama azo nanokuthi kukhona yini ukuhlobana ezinakho nezikhulu zikahulumeni.