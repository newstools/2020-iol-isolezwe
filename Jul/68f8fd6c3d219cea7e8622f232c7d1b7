KUBUKEKA sengathi izondiza maduze inkampani entsha yamabhanoyi ezongena esikhaleni seSAA ngoba ababhekelele uhlelo lokuhlengwa kwayo bathi zonke izinhlelo zokuyihlenga zihamba kahle. UNgqongqoshe wezeziMali, uMnuz Tito Mboweni, uthe ngeke athathe uR10 billion esikhwameni sikahulumeni ukuyihlenga. Kuleli sonto ababhekelele ukuhlenga iSAA bathe benza amalungiselelo okugcina ukuze izinhlelo zokuhlenga zisebenze. Izinyunyana zabasebenzi okubalwa kuzo iNational Union of Metalworkers of South Africa (Numsa) neSouth African Cabin Crew Association (Sacca), zathi zifuna kuqokwe abantu abasha abazophatha inkampani, hhayi abakade bekhona kwiSAA. Kulindeleke ukuthi uR10 billion odingekayo ukuze inkampani entsha isebenze, utholwe kubatshalimali abazimele. Amabhange nezinye izinkampani ezikweletwa yiSAA zavotela ukuthi ziyahambisana nohlelo olusha oluzoholela ekutheni kube nenkampani entsha. Kulindeleke ukuthi abasebenzi abawu-1 000 bagcinwe enkampanini entsha kuthi abawu-1 000 bahlonyiswe ngamakhono amasha azobasiza ukuthola imisebenzi ezovela enkampanini entsha noma kwezinye izindawo emkhakheni wamabhanoyi. Ngokusho kweNumsa bawu-1 700 abasebenzi abazogcina bedilizwa noma bethatha umhlalaphansi. UMnuz Alf Lees weDA, uthe ababhekelele uhlelo lokuhlenga iSAA kufanele bazibeke obala izinhlelo zokuhlenga inkampani kungabikhona okufihlelwa umphakathi. “Siyabezwa bethi izinhlelo zihamba kahle kodwa sifuna ukwazi ukuthi sebewutholile yini uR10.4 billion odingekayo.”