UMnuz Linda Dladla (37) oyikhansela le-IFP ku-ward 4 eDundee, kuthiwa ukhale ngokugula ngemuva kwesikhashana ebekade evakashele intombi yakhe. UDladla ubebuye abe usihlalo wekomiti elibhekelele ukwakhiwa kwezindlu zemixhaso kulo masipala kanti ubejutshwe nakuMasipala wesiFunda uMzinyathi emele i-IFP. Umfowabo kamufi uMnuz Mnqobi Dladla, uthe ukushona komfowabo kubagqeme engeqiwa ntwala bewumndeni kanti basola izinto zesintu. “Ngesikhathi esegula kakhulu ucele ukuthi sikhulume. Ube esengichazela ukuthi ukugula kwakhe kumqale ephuma entombini,” kusho uDladla. Uthe okubuhlungu kakhulu ukuthi ushiye izingane eziyisithupha, wacela ukuthi ambhekele zona. Uthe akazi ukuthi uzozibheka kanjani ngoba naye usemncane futhi zonke ziyafunda. Umndeni uveze ukuthi ubungakaziphothuli izinhlelo zokufihlwa kwakhe kodwa angase afihlwe ngempelasonto. USihlalo we-IFP kulo masipala uMnuz Xolani Msezane obephinde abe umngani omkhulu kamufi, uthe akulahlekelwe nje kuphela umndeni neqembu le-IFP ngokushona kukaDladla kodwa umphakathi wonke ulahlekelwe kwazise ubeyindoda ebizinikele emsebenzini wayo. “Silahlekelwe kakhulu. Siyiqembu siyafisa ukudlulisa amazwi enduduzo emndenini nasemphakathini. Ushone ngokuzuma okukhulu, umsebenzi wakhe ubewenza kahle futhi engumuntu obekhonze ukuzincokolela,” kusho uMsezane.