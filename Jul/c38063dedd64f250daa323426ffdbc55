KULINDELEKE ukuba bangayitholi ngesikhathi esifanele imali ye-UIF abasebenzi abafake izicelo ngenxa yokuphazamiseka kokusebenza kobucwepheshe bemishini. “Inkinga enkulu wukuphambana kwemininingwane yomsebenzi uma bezama ukufaka izicelo. Lokhu kuphazamisa ezokuvikela. Sivulele izicelo ngoJuni 23 ngenhloso yokuthi abantu bazoqala ukukhokhelwa ngoJuni 25 ukuze bangalindi isikhathi eside. Ngeshwa sibe nezinkinga,” kusho uMaruping. Uthe babe sebezama ukulungisa isimo ngoJuni 24, bakhuluma nonjiniyela base bezama ukulungisa izicelo kusukela ngo-Ephreli, Meyi noJuni. Uthe abantu bangakhathazeki ngoba ezobuchwepheshe ziphephile. Abafake izicelo zizokhokhwa ngendlela uma sekulungiswe konke. UMaruping uthe ufisa ukuxolisa kubasebenzi abangakhokhelwanga ngesikhathi wathi balindele ukuthi ngoJulayi 8 (ngoLwesihlanu), bonke abasebenzi okumele bakhokhelwe, bathole izimfanelo zabo. Khonamanjalo, obhekelele ezokuxhumana nezokukhangisa kwi-UIF, uMnuz Makhosonke Buthelezi, uthe bazoqhubeka bamukele izicelo zokukhokhelwa kwabasebenzi njengokwemiyalelo kaNgqongqoshe waBasebenzi, uMnuz Thulas Nxesi.