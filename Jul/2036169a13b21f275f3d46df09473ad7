Akukona okokuqala ukuthi kushe imfucuza egcinwa eNew England Road Landfill Site, ngoba nangoFebhuwari yasha ubuhanguhangu kodwa ngeledlule ishe kwagcwala intuthu. “Siqoke ithimba loNgqongqoshe abathathu okunguNkk Nomusa Dube-Ncube wezokuThuthukiswa koMnotho, iMvelo nezokuVakasha, uMnuz Sipho Hlomuka wezokuBusa ngokuBambisana nezoMdabu noMnuz Ravi Pillay onguNgqongqoshe wezeziMali kodwa ongushampeni waseMgungundlovu. Sifuna basebenzisane noMasipala waseMsunduzi ukuqinisekisa ukuthi uyakwazi ukubhekelela ukulahlwa ngendlela ehlelekile kwemfucuza ngoba asifuni kuqubuke ezinye izifo njengoba kuneCovid-19,” kusho uZikalala. UNkk Hannah Shameema Winkler okhulumela iDA kwezeMvelo, uthe ukuqubuka komlilo eNew England Road Landfill Site kubeka impilo yabantu engcupheni ngoba bagcina sebephefumula umoya ongcolile. Uthe babhalele uNgqongqoshe wezeMvelo kuzwelonke uNkk Barbara Creecy incwadi ukuze angenelele. “Sifuna uMasipala waseMsunduzi uqinisekise ukuthi indawo okulahlwa kuyona udoti iphathwa ngendlela eyiyo, kubiywe kahle, nemfucuza ilahlwe ngendlela efanele,” kusho uNkk Winkler. UNkk Dube-Ncube uthe:“ Asifuni izakhamuzi zihilwe yintuthu noma zigcine zinezifo ngenxa yokuhogela intuthu. Siphoqwa isigaba 24 somthethosisekelo ukuqinisekisa ukuthi abantu bahlala endaweni ephephile engeyona ingozi empilweni yabo. Sizoya emkhandlwini waseMsunduzi siyokwethula umbiko wethu ngokulandelwa kwemithetho yokuphathwa kwemfucuza. Abahloli bethu bazoqhubeka nokuqapha isimo ngoba siyikhathalele impilo yabantu bethu.”