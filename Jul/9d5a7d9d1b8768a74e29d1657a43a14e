ISouth African E-hailing Association, ithe abashayeli abasebenzisa iBolt banqume ukuteleka emuva kokuthi le nkampani yethule uhlelo olubizwa ngeBolt Go olwehlisela abasebenzi imali yokugibela ngo-20%. Amalungu ale nhlangano athe lokhu kufana nokuthi aphendulwa izigqila ngoba abashayeli abayenzi imali kodwa iBolt iyithatha yonke. UMnuz Sthembiso Mgwaba weSouth African E-hailing Association, uthe akukhathaleki ukuthi umshayeli usebenzisana uhlobo olunjani lwemoto kodwa iBolt ithi ikhilomitha liwu-R5.50 bese ithatha ikhomishini ka-28%. “Lokhu kwenza abashayeli basale bengenalutho.. Sizozipaka kusasa (namhlanje) izimoto ne-app sifuna ibe offline. Sizosiqapha isimo ukuqinisekisa ukuthi akekho ophambana nomthetho,” kusho uMgwaba. Uthe okwenza bagcine beteleka wukuthi abaphendulwa kwaBolt SA yize sebewathumele ama-email bezwakalisa ukungenami ngesinqumo sokuthi ikhilomitha libe wuR5.50. Uzwakalise nokukhathazeka ngokuphepha kwabashayeli abasebenza ezimeni ezinzima. AbakwaBolt South Africa bathe abashayeli bayakuqonda ukuthi kunezinyathelo ezizothathwa uma beteleka. “Asikho isiteleka kwaBolt uma kukhona okufanele sikudlulisele emphakathini, sizoxhumana nawo ngendlela efanele,” kusho abakwaBolt.