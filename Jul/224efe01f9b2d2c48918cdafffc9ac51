UNDUNANKULUwaKwaZulu-Natal uMnuz Sihle Zikalala uthe amasosha namaphoyisa asazoqhubeka nokuqapha isimo sikathaqa ezigabeni sesithathu kulesi sifundazwe. UZikalala ubekhuluma esithangamini sabezinda eThekwini esiba masontoko ngeSonto, lapho echazela khona abantu bakulesi sifundazwe ngokusha okuphathelene neCovid-19. Uthe okubuhlungu ukuthi abantu bayaqhubeka nokubhema nokuphuza utshwala, okungezinye zezinto ezingenayo impilo kubantu. “Njalo ngeviki kuba nabantu abangu-1000 abahaqwa yiCovid-19,” usho njalo. Mayelana nokwenyuka kwesibalo sabantu asebeshonile kulesi sifundazwe, uthe bangu-182, asebesulelekile bona bangu-13 y984. Njengokujwayelekile, uthe iTheku neLembe yizindawo ezihamba phambili ngokuhaqeka kwabantu ngeCovid-19. “Kusiphatha kabi ukuzwa abantu bephika iCovid-19 ngoba bethi abakaze bababone abantu asebesuleleke ngayo,” usho njalo. Ngokusho kukaZikalala, basazoxoxisana nabo mnyango wezemfundo kuzwelonke nobuholi obuphezulu, ukuthi kungenzeka yini ukuthi kuvunyelwane ngokuthi izikole zivulwe ekupheleni kuka-Agasti ngenxa yamakhaza angazibekile phansi. Noma kunjalo, uthe lesi sifundazwe singcono kakhulu kunezinye njenge Gauteng uma kukhulunywa ngokubanda. UZikalala ukhuluma kanjena nje, kuzokhumbuleka ukuthi ongoti bezempilo bathi leli gciwane liba mandla uma kumakhaza.  