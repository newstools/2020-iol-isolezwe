Wonke amehlo azobe ethe njo kuMengameli Cyril Ramaphosa ngehora lesishiyagalombili namhlanje kusihlwa njengoba kunokuqagela ukuthi uzomemezela isinqumo sekhabhinethi mayelana nokuthi izikole zivalwe noma ziqhubeke nokufunda. Kulindeleke nokuthi akhulume kabanzi ngamasu kahulumeni okuzama ukulawula ukubhebhetheka kweCovid-19 njengoba kubukeka idla amagalane. Ngesonto eledlule uRamaphosa wethusa abaningi evele ememezela ukuthi kuvalwe utshwala ngokukhulu ukushesha. Wathi kucacile ukuthi ukudayiswa kotshwala kunemithelela emibi enqanda noma ephazamisa imizamo yokulwa naleli gciwane ikakhulukazi ezibhedlela. Izinyunyana zothisha namhlanje ziveze ukuthi zikholwa wukuthi zikhulume kwezwakala noMnyango weMfundo eyiSisekelo mayelana nokuthi kuvalwe izikole okungenani amasonto amathathu, kuze kudlule igagasi lokubhebhetheka kwaleli gciwane. Namhlanje kube nemibiko yokuthi ikomidi elibhekele izinhlelo zokulwa neCovid-19, iNational Coronavirus Command Council belibambe imihlangano ehlukene mayelana nodaba lwezikole. Njengokwejwayelekile, inkulumo kaRamaphosa izosakazwa esiteshini zemisakazo nakwithelevishini. 