Ukudubula kuthiwa kwenzeke ngesikhathi amaphoyisa namasosha ezama ukuhlukanisa iqulu labantu abebeshaya indoda ebisolwa ngobugebengu. Kuthiwa iqulu livuke umbhejazane, lingafuni ukuhlukana, laphinde lalwa namaphoyisa namasosha. Lokhu kwenzeke ngoMgqibelo eDingledale Trust, eChochocho Village, eduze kwase-Acornhoek. Kuthiwa umsindo uqale ngesikhathi umphakathi uzama ukuzijezisela indoda ebisolwa ngobugebengu. Amasosha namaphoyisa ahlaselwe yiqulu labantu ebelinolaka ngesikhathi efika ezohlola isimo. “Amaphoyisa namasosha azame ukuhlukanisa iqulu labantu ukuze kube nokuthula kodwa ahlaselwe ngamalungu omphakathi. Elinye isosha lize lagwazwa ngesi-screwdriver. Kube khona omunye umuntu emphakathini ophume emotweni ephethe isibhamu, wabe esedutshulwa. Amaphoyisa ayaphenya,” kusho umbutho wamasosha esitatimendeni. Okhulumela amaphoyisa, uBrigadier Vish Naidoo, uthe bathole isikhalo ngokushaywa kwelungu lomphakathi. Uthe iqulu liphinde lavimbela ukuba abahlola indawo yesehlo bakwazi ukufika kuyo ukuze benze umsebenzi wabo.