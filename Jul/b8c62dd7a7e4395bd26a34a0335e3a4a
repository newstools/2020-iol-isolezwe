Lo somabhizinisi osemncane waseMsinga, uthe uzimisele ngokudala amathuba omsebenzi entsheni yakuleli efunde yagogoda emfundweni ephakeme kodwa engawutholi umsebenzi. UMnuz Mondli Majola (23), uthe ngemuva kokukhula kanzima ezama ukulungisa impilo, ubone kungcono ukusiza abanye ukuze kulale kudliwe kweminye imindeni ngenxa yakhe. Leli bhizinisi lokukhanda izimoto aliqale nyakenye, linabasebenzi abangu-20 okwamanje kanti uthe ngokwezinhlelo zakhe ufisa liqashe abantu abasha abaqhamuka emanyuvesi kanjalo nabafunde emakolishi. Kulaba kunabesifazane bayisishiyagalolunye. “Ngifisa ukuthola amandla ukuze ngibe namagatsha amaningi ezifundazweni zonke zakuleli.” Uthe ngesikhathi efika eNyuvesi yaKwaZulu-Natal wenza izifundo zobuthishela wagxila kwiMathametics, Science neTechnology. Uveze ukuthi isu elimsebenzele kakhulu ukuze aphume nemicabango nesixazululo ngezamabhizinisi, wukugxila kwakhe ocwaningweni, azijwayeze ukulwenza ukuze abe nolwazi olunzulu ngento ayenzayo. Ukungaqashwa kwentsha yakuleli, ukuveze njengento emkhathaza kakhulu, athe idinga zonke izinhlaka ukuba zingenelele kuyo ukuze kuqasheke intsha yakuleli esemakhaya engasebenzi futhi kunyuke nomnotho wezwe ngoba intsha yibona abaholi baleli lizwe eminyakeni embalwa ezayo. “Abantu abasha badinga ukwesekwa kakhulu ngalesi sikhathi esinzima kanje ezweni. Nginxusa bonke osomabhizinisi abanamandla nezinhlangano zikahulumeni ukuba sihlangane sicubungule amacebo okukhulisa amabhizinisi asemancane kuleli, ukuze sikwazi ukuqasha intsha eningi.” Uphethe ngokuhlaba ikhwelo ecela usizo kulabo abaxhasa ngezimali zokukhulisa amabhizinisi okungaba yizinhlaka zikahulumeni noma izinkampani ezizimele ukuze akwazi ukukhulisa ibhizinisi lakhe.