Lokhu kushiwo uNgqongqoshe wezeMpilo uDkt Zweli Mkhize obehambisana noNgqongqoshe wezeMpilo eGauteng uDkt Bandile Masuku ngesikhathi bevakashele esibhedlela iGeorge Mukhari kulandela umbhikisho womphakathi ukhala ngengane eneminyaka emibili okuthiwa idlwengulwe kulesi sibhedlela. Ngemuva kokuhambela kulesi sibhedlela ube eseyohlangana nososeshini bamatekisi eyobachazela ngeqhaza abangalibamba ekunqandeni ukusabalala kweCorona. Ugcizelele lokho abekusho enkulumeni yakhe ngoMsombuluko ethi leli gciwane kuyenzeka lihlale emoyeni, ukuvula amafasitela etekisini uthe kungasiza ukuze uma kunegciwane okungenzeka ukuthi likhona lihleli emoyeni liphume. Uthe uma abashayeli nabasizi babo bengazifaki izifonyo noma bevumela abagibeli bagibele etekisini bengazifakile izifonyo bazoboshwa. “Wonke umuntu osetekisini kumele afake isifonyo kungabi abantu abambalwa abazifakile. Abashayeli nabasizi babo abazodedela abagibeli bangene ematekisini bengazifakile izifonyo sizobathathela izinyathelo,” kusho uDkt Mkhize.