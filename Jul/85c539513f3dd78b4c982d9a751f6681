OWESIFAZANE owazitika ngocansi engazivikele, wase eqamba amanga ethi udlwenguliwe ukuze athole iphilisi elivikela ukukhulelwa mahhala esibhedlela sikahulumeni elibizwa ngeMorning After Pill, uhlawuliswe uR500. UNksz Thembekile Verlina Sigwili, 20, ulahlwe yicala lokuqamba amanga enkantolo Emalahleni Periodical Court ebihleli eVosman ngoLwesine. Okhulumela amaphoyisa aseMpumalanga, uBrigadier Leonard Hlathi uthe lo wesifazane wabika ukudlwengulwa mbumbulu emaphoyiseni ngoNovemba wanyakenye. Uthe wabe esethathwa eyiswa esibhedlela nalapho okwenziwa khona konke okuye kwenziwe uma owesifazane edlwenguliwe njengokunikwa imishanguzo yokuvikelsa igciwane lengculazi, ukunikwa amaphilisi avika ukukhulelwa nokuthathwa kwamasempula ukuze kubanjwe 'umdlwenguli'. Uthe wayesekhona nowayesolwa ngalokhu kudlwengula, owaboshwa ngalo lelo langa okwavulwa ngalo icala. UHlathi uthe kodwa bathola okunye uma sebeqhubeka nokuphenya, okwakungahambisani nalokhu okwakubikwe yilo wesifazane. "Sathola ukuthi empeleni lo wesifazane uyena owayezihambele wayovakashela lo wesilisa, futhi wazihambela kuyena esethanda,'kusho uHlathi. Kuthe uma amaphoyisa esebuyela kulo wesifazane eyombuzisisa, wagcina evumile ukuthi ubesenga ezimithiyo ngokudlwengulwa. Wathi lo wesilisa akazange amthathe ngenkani, akadlwengulwanga futhi. Wathi uzitike ngocansi nendoda ngokuthanda engaphooqiwe kodwa ukhethe ukwenza ngale ndlela ngoba esaba ukuthi kungenzeka akhulelwe. Lo wesifazane watshela amaphoyisa ukuthi wayazi ukuthi uma ethi udlwenguliwe, uzoyiswa esibhedlela bese enikwa namaphilisi okuvimbela ukukhulelwa. UHlathi uthe lo wesifazane wabe eseboshwa evulelwa icala lokudukisa umthetho. Ukhomishana wamaphoyisa eMpumalanga, uLieutenant General Mondli Zuma, uthe kuyadumaza okwenziwe yilo wesifazane kwazise ukudlwengulwa kwabesifazane yinto okungamele neze ithathwe kancane, ibucayi akumele kudlalwe ngayo. "UMengameli Cyril Ramaphosa watshela izwe ukuthi udlame olubhekiswe kwabesifazane lulele isibili ezihlavezi ezikhona kuleli lizwe, lulandelwa yiCovid-19. Amaphoyisa asukumela phezulu uma ebikelwa yilo wesifazane ngalokhu, kodwa kubi ukuthola ukuthi kwasetshenziswa izinsiza zikahulumeni kungafanele ngamanga,"usho kanje. Uthe kumjablisile ukuthi amaphoyisa akwazile ukuwathola la manga, wakhuza abanye abantu besifazane ukuthi bangawulokothi lo mkhuba ngoba uphazamisa imizamo yokulwa nokunukubezwa nokuhlukunyezwa kwabesifazane. 