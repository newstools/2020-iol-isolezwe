AMACIKO nabezemidlalo baKwaZulu-Natal bazohleka bodwa ngesonto elizayo njengoba bezobe bekhokhelwa wuMnyango wezobuCiko, amaSiko nezeMidlalo imali yokunxeshezelwa ngezingqinambi ezidalwe yigciwane leCovid-19. Ngokwesitatimende esithunyelelwe abezindaba yilo mnyango, ukukhokhwa kweCovid-19 Relief Fund kuzoqala ngesonto elizayo. Isitatimende sithe sekuphothulwe konke ngokuhlungwa kwezicelo zamaciko nababambe iqhaza kwezemidlalo. "NgoMeyi 2020, uNgqongqoshe wezobuCiko, amaSiko, ezeMidlalo nezokuNgcebeleka, uHlengiwe Mavimbela, wamemezela ukuvula kokufakwa kwezicelo zesamba sikaR7 million sokunxephezela abezokungcebeleka nabezemidlalo. ’’Kwamukelwe izicelo ezingu862 kubantu abangabodwana, amaqembu nakwimifelandawonye, kwaphumelela izicelo ezingu470. Sezizonke izicelo zabahlomula zingu1 083 (ukhumbule ukuthi ezinye izinhlangano zifake izicelo emagameni aabangaphansi kwabo)’’. ’’Imali ezobe ikhokhwa ngokwabahluleli iphakathi kukaR4000 noR20 000." Ephawula uMavimbela uthe konke sekuya emaphethelweni futhi umnyango wakhe uyaqala ukukhokhela abafanele ukuhlomula ngesonto elizayo. "Umnyango usaxhumana nalabo okudingeka bathumele imininingwane yabo ukuze kuphothulwe izinhlelo zokubakhokhela," kusho uMavimbela. Uthe uhlelo lokuhlunga luthathe isikhathi eside kunaleso ebesilindelekile ngoba bebefuna ukuqinisekisa izinxephezelo zitholwa ngabantu abafanele. "Ngenyanga eyedlule silule isikhathi sokugcina sokwamukelwa kwezicelo ukunikeza abantu abaningi ithuba lokufaka izicelo. Ukuhlungwa kwezicelo bekufanele kucwaningisiswe yithimba labacwaningi mabhuku elizimele ukuqinisekisa ukuthi uhlelo alunagcobho futhi kulandelwe yonke imigomo." Uthe abezicelo ezichithiwe ngenxa yezizathu ezihlukahlukene bazolithola ithuba lokuzama okwesibili.