Abahlengikazi izolo bathe bathole umbiko wokuthi kunozakwabo obephethwe yiCorona oshonile, obekufihliwe ukuthi uyagula ngoba abaphathi bebalekela ukuthi kuzomele kuhlolwe nabanye abasebenzi. Omunye wabahlengikazi okhulume neSolezwe uthe: “Baningi abasebenzi esithola namhlanje ukuthi imiphumela yokuhlolwa kwabo iveze ukuthi banegciwane abangazange bakudalule lokhu ngoba besatshiwe ngabaphathi. Abaphathi bafuna ukuthi kusetshenzwe sengathi akwenzekanga lutho. Sesithuka namhlanje sekuthiwa uzakwethu ushonile, ubulewe yiCorona. Akukhona ukuthi sifuna ukwazi ngezifo zabantu kodwa lesi sifo siyingozi ngoba sithelelana kalula.” Uthe abasazi ukuthi ngobani abake basondelana nalabo abagulayo njengamanje yingakho becela ukuhlolwa bonke ukuze bazi. “Ngeke sisebenze singahloliwe. Iziguli kwazona sisengcupheni yokuthi zithole igciwane kithina singazi uma siqhubeka sisebenza. Sifuna ukuthi isibhedlela sivalwe, sihlanzwe ngesibulalimagciwane bese sibuyela sizosebenza,” kusho yena. UNgongqoshe womnyango, uNkk Nomagugu Simelane-Zulu, ngeSonto uthe akuzona zonke izikhungo zezempilo ezivalwayo uma kutholakale ukuthi kunomsebenzi onegciwane. “Uma kwenzekile kwadingeka ukuthi isikhungo sivalwe umnyango uthumela izindlu ezingomahamba nendlwane okuzosetshenzelwa kuzo. Ngokujwayelekile kuhlanzwa leyo ndawo umsebenzi abesebenza kuyo bese kuhlolwa labo abebesondelene naye. Akuhlolwa bonke abasebenzi bakuleso sikhungo. Uma umsebenzi egule sekuphele izinsuku kade engekho emsebenzini kuyacubungulwa ukuthi wayegcine nini emsebenzini. Uma kubonakala ukuthi ziningi izinsuku akekho ohlolwayo ngoba usuke ekade engekho umuntu oke wasondelana naye,” kusho uNkk Simelane-Zulu.  