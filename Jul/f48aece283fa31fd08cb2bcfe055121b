Bese kungokwesibili izolo kuvalwa iSinenzuzo kwazise nangesonto eledlule othisha bajikisiwe ngemuva komhlangano wabazali. Umthombo weSolezwe kulesi sikole, uthe izolo othisha nabasebenzi bebemi ngaphandle kwamasango esikole abafundi bakwaGrade 7 nabakwaGrade 6 kwathiwa ababuyele emakhaya. “Umnyango nabezempilo bayayazi inkinga yamanzi namathoyilethi aphihlikayo kulesi sikole. Phambilini umhloli wathi akuvalwe amathoyilethi omgodi, kwalethwa angomahamba nendlwana angakaze athululwe kusukela kuvulwe izikole ngenyanga edlule,” kusho umthombo. Uthe nasemathoyilethi othisha kuntuleka amanzi. “Othisha badipha izandla ebhakedeni elinomuthi onesibulalimagciwane elibekwe ethoyilethi eliphihlikayo. Asazi inkinga yalesi sikole izosukunyelwa nini ngoba kulindeleke ukuthi sigeze izandla sizivikele kwiCorona,” kusho umthombo. Umzali ongathandanga ukudalulwa uthe seyiyinto yemihla ngemihla inkinga yamanzi kulesi sikole kusukela ingakafiki iCovid-19. “Phambilini umnyango ubuthumela amanzi esikoleni kodwa manje akusenzeki. Kusukela abekwa amathoyilethi angomahamba nendlwana esikoleni awakaze amonywe. Ngeke sigembule ngempilo yezingane zethu esikhathini esibi seCovid-19,” kusho umzali. Uthe njalo uma bebuza kuthishomkhulu ukuthi izolungiswa nini inkinga ubatshela ukuthi ulinde umnyango. “Le nkinga isihlukanise phakathi othisha nesigungu esilawula isikole. Singabazali sithathe isinqumo sokuthi akumane kungafundwa nhlobo, savala isikole kuze kulungiswe inkinga yamathoyilethi namanzi,” kusho umzali. Okhulumela uMnyango wezeMfundo KwaZulu-Natal uMnuz Kwazi Mthethwa, uthe bayayisukumela inkinga yokuntuleka kwamanzi ezikoleni futhi bazolandela uhlelo lwabo emnyangweni ukuze bathole ukuthi kwenzekeni kulesi sikole. UMthethwa uthe inkinga ebhekene nomnyango manje ukuthi bakhokhiswa itshe lemali yamanzi omasipala sengathi bayibhizinisi. “Asikwazi ukusebenza amanzi engekho esikoleni kodwa kumele sicubungulisise ukuthi yini lena eyenza sikhokhiswe imali enkulu kangaka. Njengamanje alukho uhlelo olukhona lokukhokhisa izikole imali yamanzi nogesi okuyinto iziphathimandla okumele ziyibhekisise,” kusho uMthethwa.