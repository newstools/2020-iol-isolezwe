UMthembu oke waba yiMeya yaKwaDukuza, umngcwabo wakhe kulindeleke ukuthi uhanjelwe wumndeni nabaholi abaphezulu benhlangano. Lokhu kushiwo okhulumela i-ANC kuzwelonke uMnuz Pule Mabe, othe njengoba izwe lilwa nokubhebhetheka kweCorona, umngcwabo uzohanjelwa yidlanzana. Kuzokhumbuleka ukuthi imingcwabo akumele idlule kubantu abangu-50 kuleli. UMabe udlulise amazwi endunduzo ngokudlula emhlabeni kukaMthembu ngenxa yeCorona. “I-ANC idlulisa amazwi endunduzo ngokudlula emhlabeni kweqabane uRicardo Njabulo “Mvelase” Mthembu, othathwe yiCorona. UMvelase ushone ngoJulayi 8, esibhedlela,” kusho uMabe. Uthe ubeyilungu lesigungu esiphezulu se-ANC esifundazweni, aphinde abe ngumkhulumeli wayo. Uqhube wathi uMvelase uchithe isikhathi esiningi efukula abantu bakulesi sifundazwe. “UMvelase uzokhunjulwa ngokusebenzela izinhlaka zombutho wesizwe kwiLembe ngesikhathi isimo sisashubile. Uke waba nguSihlalo we-ANC esifundeni iGreater KwaDukuza esiyaziwa ngeGeneral Gizenga Mpanza.” Uthe akuqhutshekwe kuliwe nempi yeCorona ukukhumbula uMvelase.