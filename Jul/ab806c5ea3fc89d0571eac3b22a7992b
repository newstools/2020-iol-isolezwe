Isehlo senzeke ngoLwesine olwedlule endlini obekuqashe kuyo umufi, uNksz Jalisile Sithole. Kuthiwa indoda yabulala umufi ekamelweni lokulala yase imhudulela kwelokuphumula opha kakhulu. Eceleni kwesidumbu yabeka ipasi likaNksz Sithole nommese eyambulala ngawo. Izolo abantu bagcwale imigwaqo bemashela esiteshini samaphoyisa eMlaza uhambisa uhlu lwezikhalo, bekhononda ngokuhlukunyezwa kwabesifazane nezingane. Obehola imashi, uNksz Mbali Fumba, uthe ziyanda izehlakalo zokuhlukunyezwa noma kubulawe abesifazane esigcemeni sabo. “Safika umufi opha ngendlela exakile, umsolwa esebalekile. Indlela ashona ngayo inesihluku. Wayenqunywe uqhoqhoqho. Sicela kwenzeke ubulungiswa, ingalo yomthetho ivikele abesifazane nezingane ekuhlukunyezweni,” kusho uNksz Fumba. Umufi ubeqashe emzini onamakamelo amane. Umphakathi uthe bese kuphele izinyanga eziyisithupha ehlukene nomsolwa. Kuthiwa phambilini umsolwa wake wasabisa umufi ngokumbulala. UNkk Delisile Mbedu, udadewabo kamufi, uthe uzongcwatshwa kubo eHluthankungu, eJolivet, kusasa. UNkk Mbedu uthe umufi ubulawe ngumuntu amaziyo futhi akukho okukhombisa ukuthi kugqekeziwe ngoba akuthathwanga lutho. “Asazi ukuthi ngubani ombulele nokuthi bekwenzekeni. Sizolinda uphenyo lwamaphoyisa,” kusho uNkk Mbedu. Okhulumela amaphoyisa, uColonel Thembeka Mbele, uthe kuvulwe icala lokubulala eliphenywa amaphoyisa aseMlaza. UColonel Mbele uthe ngoJulayi 16, 2020 ngo-12.30 emini kwatholwa uNksz Jalisile Sithole (47) endaweni ahlala kuyo eshonile, enqunywe uqhoqhoqho.