KUTHOLAKALE abantu asebehaqwe yigciwane leCovid abangu13 373 sebebonke okwenza isibalo sanyukela ku337 594. Lezi zibalo zimenyezelwe nguNgqongqoshe wezeMpilo kuzwelonke, uDkt Zweli Mkhize izolo. Kuphinde kwadlula emhlabeni abanye abangu135, okwenze isibalo sasebebulew3 yiCovid kuleli sanyukela ku4 804, emuva kokubhubha kwesibalo esikhulu ngoLwesine sabantu abangu216. Nakuba kunjalo kodwa nesibalo sabaphunyukayo ekufeni sinyuka ngesivinini njengoba sebefinyelele ku178 103. Sekuhlolwe abantu ababalelwa kuka 2 373 053, okubalwa kubo nabangu48 130 abahlolwe emahoreni angu24. IGauteng isazihola phambili ngokuba yisidleke sabahaqwe yiCovid-19 njengoba isibalo sesinyukele ku123 208, ezithendeni zayo kulele iWestern Cape ngabangu84 254, bese kuba yi-Eastern Cape ngabangu58 860 bese kugcina iKwaZulu-Natal ngababalelwa ku37 722. UMkhize ubuye wamemezela ukuthi sebethathe imigomo yeNhlangano yezeMpilo emhlabeni wonke, ebandakanya ukuncishiswa kwezinsuku zokuvalelwa kwabantu ngabodwana izinsuku eziwu-14, zehliselwa kweziyishumi, okuyinto ezokwenzeka maduze. 