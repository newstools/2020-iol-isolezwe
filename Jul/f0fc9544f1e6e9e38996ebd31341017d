IMINDENI engaphezu kuka-30 yaselokishini laKwaMashu ibuyele emakhaya izolo ihleka yodwa njengoba beyisiqiqinge izinjumbane zokudla ezihambisana nezifonyo nezibulalimagciwane. Lo mcimbi obubanjelwe eKwaMashu Sports Centre bewenziwe ngokubambisana yiKasi 2 Kasi ne-Operation Sukuma Sakhe. Umsunguli walo mkhankaso wokutakula imindeni ehlwempu, uMnuz Lwazi Nqetho, uthe kumjabulisile ukubona abantu befika bekhathazekile kodwa babuyele emakhaya ymlomo sewuvakashele amadlebe. "Sibe nenhlanhla yokubakhona kobuholi bukaMasipala weTheku kulo mcimbi wokuguqula izimpilo zabantu," kusho uNqetho. Uthe lolu hlelo olubizwa ngeKasi 2 Kasi Social Relief Program lizosuka KwaMashu lulubhekise eHammarsdale Cash Carry ngoLwesithathu ngo-10 ekuseni bese ludlulela eShadows, KwaDabeka ngeSonto lwango-Agasti 9 ngo12 emini. UNqetho, uthe ngalesi sikhwama bahlose ukusiza imindeni edla imbuya ngothi emalokishini aseThekwini kulesi sikhathi esinzima esidalwe yisifo seCovid-19. "ICoronavirus ihlasele umhlaba wonke futhi akekho umuntu owayezihlinzekele ngalokho, eshiya abantu bekhahlamezekile ngakwezomnotho ngenxa yokuvalwa kwezwe. Yingakho iKasi 2 Kasi ibone kunesidingo sokulekelela. Kulesi sikhathi iKasi 2 Kasi ithole ukuthi iningi labantu abadala bakuleli, imindeni ephethwe yizingane nabantu abakhubazekile  bantu izinto eziyizidingo nqangi." Uthe baqala lolu hlelo behlose ukusiza amalokishi akuleli dolobha kuphela kodwa manje selusabalele nezwe lonke. "Lolu hlelo luhlose ukunikela ngezijumbane zokudla emindenini ezibiza uR2000 ukuze ukudla kukwazi ukondla imindeni izinyanga ezimbili." UNqetho uthe kulolu hlelo abakhethi mabala njengoba bengabheki ukuthi umndeni wesekela liphi iqembu lepolitiki. Uthe lesi sikhwama selokhu sethulwa ngoMeyi 15 kodwa sesitakule imindeni eminingi yaseMlaza,  Mayville,Cato Manor, KwaDabeka naseClermont. "Asigcini ngokunikela ngokudla kuphela kodwa sinikezela nangama-sanitizer nezifonyo." Esephetha uNqetho unxuse nabanye osomabhizinisi ukuba baphonse itshe esivivaneni ukuze lolu hlelo luqhubeke nokuyotakula eminye imindeni nakwezinye izifundazwe.