UMncwango unochungechunge lwezigcawu azibiza ngokuthi Isithangami, ezibanjwa ngezobuchwepheshe njengoba kubhoke iCorona. Lo mholi usenesikhathi ebamba izigcawu lapho ebiza izikhulumi ezehlukene baxoxisane ngezinto ezithinta abantu baKwaZulu-Natal. Ingxoxo izokwethulwa kwiZoom nakwiFacebook lapho kuzodingidwa izindaba ezithinta Ingonyama Trust. Ngokusho kokhulumela iDA KwaZulu-Natal uNksz Philisiwe Memela, Isithangami sizohlala kusasa ngo-2 ntambama. I-DA inethemba lokuthi okuzobe kudingidwa kulezi zithangami kuzoba wusizo kufundise abantu ngokuningi maqondana neNgonyama Trust abahlala bezwa ngayo. Kumenywe uMnuz Lukhona Mnguni ongumhlaziyi wezepolitiki, esikhungweni semfundo ephakeme e-UKZN. Kuzobe kukhona noMnuz Xolani Dube weXubera Institute and Development naye ongumhlaziyi wezepolitiki. Ozobe emele Ingonyama Trust wuSihlalo webhodi layo, iJaji Jerome Ngwenya. Ingonyama Trust wuhlaka olubhekelele umhlaba ongaphansi kweSilo saMabandla kanti ike yaba sematheni ngezizathu eziningi, phakathi kwazo kwaba yisiphakamiso sokuthi ihlakazwe nokwacika kakhulu Isilo, sashaya phansi ngonyawo. Indaba yokubuyiswa komhlaba kubantu ike yabukeka iwudaba olubucayi oluvusa imizwa kubantu njengoba nohulumeni ehlala ethembisa ukuthi umhlaba uzobuyela kubantu.