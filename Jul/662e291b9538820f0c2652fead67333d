UNobhala Jikelele weSadtu uMnuz Mugwena Maluleke uthe beze nalesi siphakamiso ngoba bayabona ukuthi ziyanda izibalo zabatheleleka ngeCovid-19 ngakho impilo yothisha neyezingane isengcupheni uma izikole zisavuliwe. IPhini likaNobhala Jikelele weSadtu uMnuz Nkosana Dolopi lithe bazoba nomhlangano noNgqongqoshe weMfundo eyiSisekelo uNkk Angie Motshekga ukuze babhunge udaba lokuvala izikole. “Okwamanje asinalo usuku nesikhathi esizohlangana ngalo noNgqongqoshe kodwa kufanele kwenzeke maduze ngoba lolu daba luyaphuthuma,” kusho uDolopi. Uthe akusikho ukuthi othisha abathandi ukufundisa kodwa bacabangela impilo yabo neyabafundi ngenxa yokuthi iCovid-19 ayikalawuleki. Uphakamise ukuthi abafundi basebenzise izinkundla zokuxhumana ukufunda, imisakazo namathelevishini ukuze bangasali ezifundweni zabo. Uphakamise ukuthi izifundo zifakwe online kodwa kungadingeki idata nezinye izindleko uma abafundi benza izifundo zabo. Uzwakalise ukukhathazeka ngabafunda uGrade 12 uma kuwukuthi kuyekwa yonke into ngoba abakwazi ukuphuma esikoleni nokuzoba yinkinga kubafundi okufanele bayoqala uGrade 1. Uthe kuleli sonto othisha bayalelwe ukuthi baye esikoleni kodwa ngeke liphele kungacacanga ukuthi izikole zizovalwa noma kanjani kwazise bayawudinga umhlangano noNgqongqoshe. UNgqongqoshe weMfundo eyisiSekelo, uNkk Angie Motshekga, izolo esitatimendeni uthe isinqumo sabo sokuvula izikole sasifanele isigaba sikathaqa futhi bazimisele ekuhlengeni impilo yabantu. “Isikole siyigxenye yempilo yethu. Izikole nohlelo lonke lwemfundo lubhekene nesimo esisha kodwa esekumele kube indlela ejwayelekile yokuphila ngenxa yeCorona. Lokhu kungenza izikole zizithole zibhekene nengcindezi ngenxa yokuvulwa kwezikole. Uhulumeni ukhathazekile ngothisha, othishanhloko, abasebenzi abalekelela ezikoleni abasebenzisa nanoma iziphi izinkundla ukuba behlasele uhulumeni ngokubuyela kwabo emsebenzini. Lokhu abakwenzayo kubukeka sengathi bona bazibona behlukile kwabanye abasebenzi bakahulumeni,’’ kusho uNkk Mothsekga. I-Public Service Association (PSA) neYoung Communist League of South Africa (YCLSA) bahambe emazwini eSadtu becela umnyango ukuthi uvale izikole. IYCLSA ithe akusizi ukuqhubeka nokuthi kuyiwe ezikoleni noma isimo singavumi. Esitatimendeni esithunyelwe kwabezindaba le nhlangano ithe akukwazi ukuthi kungabekwa impilo engcupheni. “NgoMeyi nonyaka saphakamisa ukuthi abafunda uGrade 12 bayiswe emakhempini bese kuthi abanye abafundi bahlale emakhaya. Ekupheleni kukaMeyi sanika umnyango ithuba lokuthi ubonakalise ukuthi ezokuphepha zizoqiniswa ngaphambi kokuvulwa kwezikole. Ngakho sizwakalisa ukungazithembi izindlela zokuqinisekisa ezokuphepha ezikhona ezikoleni yikho sisaqhubeka sithi akubekwe impilo phambili kunokuthi kuqhutshekwe nokufunda.” Lesi sitatimende siqhuba sithi okwenzeka manje nokuyishwa wukuthi zinyuka ngamandla izibalo zabatheleleka ngeCorona ezikoleni nokuyinto ebingagwemeka ukuba umnyango uhambise phambili ukuphepha kwabafundi nabasebenzi kunokuthi kuqhutshekwe nokufunda. “Sinxusa umnyango ukuthi uhlehlise ngokushesha ukuqhubeka kokufunda uze nezindlela ezingcono zokuqinisekisa ezokuphepha lapho kungeke kube khona ukuthelelana ngegciwane noma kuze kube nomgomo wegciwane. Uma kungukuthi ukufunda akukwazi ukuqhubeka nonyaka ngenxa yokumiswa kwako sinxusa ukuthi bonke abafundi badluliselwe kwamanye amabanga ngonyaka ozayo ngaphandle kuka Grade 12. Umnyango kumele wenze isiqiniseko sokuthi abafundi nothisha bazokwazi ukumelana nomsebenzi walo nyaka ngonyaka ozayo.”