UKUFINYELELA ku331 kwabasebenzi basesibhedlela saseThekwini, iNkosi Albert Luthuli Hospital, abahaqwe yigciwane leCovid-19, kuphoqe ukuba kube nomhlangano ophuthumayo phakathi kwabaphathi, umnyango wezempilo nabaholi benyunyana. Izolo ebusuku unobhala weNehawu KwaZulu-Natal,Â  uMnuz Ayanda Zulu ukuqinisekisile ukuthi bahlanganile noNgqongqoshe wezeMpilo kulesi sifundazwe, uNkk Nomagugu Simelane-Zulu, ukudingida ngezinyathelo okufanele zithathwe ekunqandeni ukubhebhetheka kwegciwane esibhedlela. "Ngesikhathi kungekho ukushoda kwezivikeli emagunjini eCovid, sicele ukuthi abasebenzi abasemagunjini lapho kuhlinzwa khona iziguli nalapho kugcinwa khona iziguli ezithukile, balethelwe izivikeli njengoba bebhekana neziguli ezisesimweni esibucayi, ngakho lezi ziguli azikahlolelwa isifo seCovid-19. Sibe sesivumelana nangokuhlolwa njalo kwabasebenzi nokuqiniswa komkhankaso wokuqwashiswa kwavasebenzi," kusho uNkk Simelane-Zulu. Uthe isibhedlela sibuye sasungula ikomidi elizobhekana ngqo nokwandwa kwabasebenzi abahaqwa yiCoronavirus. "Njengamanje sesilapho igciwane selibhubhisa khona futhi sekuhaqeke abasebenzi bezempilo abangu1 557 esifundazweni. Siyazi abasebenzi abahaqeka ngokusebenza emagunjini aneziguli ezineCovid-19 kuphela kodwa emphakathini. Yingakho kusemqoka ukuba abasebenzi bafundiswe futhi baqeqeshwe". Sidinga ukuqinisa imikhankaso yokuqwashisa. Sivumelene nongqongqoshe ukuthi kusemqoka ukuba abasebenzi babe nezinsiza zokuvikela ezanele nokubamba imikhankaso yokuqwashisa," kusho uNkk Simelane-Zulu. Ukugxeke kakhulu ukuvunyelwa kwamatekisi ukuba alayishe isibalo esingu100% sabagibeli ngoba sibeka impilo yabasebenzi bezempilo abasebenzisa amatekisi engcupheni. Ekuqaleni kukaJulayi abasebenzi bake babeka phansi amathuluzi ngesikhathi isibalo sasebehaqekile sifinyelela kuka100. Kuze kwashaya isikhathi sokushicilela ungatholakali umnyango wezempilo ukuba uphawule. 