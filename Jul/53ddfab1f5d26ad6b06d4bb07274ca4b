UNGQONGQOSHE wezeMpilo kuzwelonke, uDkt Zweli Mkhize uthe balushiyela kwabezomthetho kube yibona abaphenya udaba lwezinsolo zokudlwengulwa kwentombazanyane eneminyaka emibili esibhedlela iGeorge Mukhari eGa Rankuwa ngasePitoli. Usho lokhu kade ehambele kulesi sibhedlela ngoLwesibili, eyohlola nokuthi sikulungele yini ukubhekana nezinselelo zeCovid-19, kwazise siseGauteng okuyisifundazwe esesihamba phambili ngokusuleleka kwabantu ngecoronavirus kuleli. Njengoba engagxilanga odabeni lwezinsolo zokuhlukunyezwa kwale ntombazanyana, ube esegxila ekukhuthazeni abasebenzi bezempilo bakulesi sibhedlela ukuthi bazibambe ziqine, kwazise ngokusho kwakhe, luselukhulu luyeza ngeCovid-19 eGauteng. “Izinto sekumele sizihambise ngokushesha kungabe kusahamba ngokwendlela obekuhlelwe ngayo. Uma kukhona isimo esiqubukayo esiphethumayo ningafonela ungqongqoshe (Dkt Bandile Masuku wezeMpilo eGauteng), noma nishayele mina ucingo ukuze leso simo siphuthunywe,” kusho uMkhize. Uthe zonke izinhlaka kulesi sibhedlela kumele zibambisane ukukwa naleli gciwane. Uxwayise ngokuthi zingahlanganiswa iziguli uma zifika kulesi sibhedlela ngoba yikho okubhebhethekisa ukusuleleka kwesinye. Mayelana nezinsiza zokuzivikela kuleli gciwane, uthe kumele kulandelwe ngendlela efanele lapho ezifikela khona ngaphambi kokunikezwa abasebenzi bezempilo ngoba sengathi kukhona lapho iketango elifike ligqashuke khona uma lezi zinsiza sekumele zifinyelele endaweni ezidingeka khona. Uthe nsuku zonke umnyango wakhe uhlale uqasha abasebenzi bezempilo ngenhloso yokulwa naleli gciwane. NgokukaMkhize, lesi sibhedlela sizohlinzekwa ngamathagi e-oxygen nangezinsiza kuphefumula ukuze iziguli zikwazi ukusizakala ngokuphefumula ngendlela efanele emawadini ezilalaliswe kuwo. Uzwakalise ithemba ngokumiswa kokudayiswa kotshwala, wathi lokhu kuzokwehlisa ingcindezi kubasebenzi bezempilo ngeziguli ezifika ngobuningi bazo ezibhedlela ezisuke zilimele ngenxa yezigameko ezithinta utshwala, okwenza ama wadi amaningi agcwale lezi ziguli esikhundleni sokwamukela ezihaqeke ngeCovid-19.