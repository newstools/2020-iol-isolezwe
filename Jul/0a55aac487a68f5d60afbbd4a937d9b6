Umndeni wendoda eneminyaka ewu-40 yase-Uganda okusolwa ukuthi yabulawa yintombi yayo eneminyaka ewu-22, ucikwe wukuhlela kwecala okwesithathu kulandelana. U-Ivan Namalala, umfowabo omncane kaDennis Kyazee (umufi), uthe banengekile ngokuhlehliswa kwecala elibhekene no-Angeline Seanego, intombi kamfowabo ngenxa nje yento eyodwa. UNamalala uthe umsolwa akufanele nokuthi engabe uyakwazi nokuhlangana nabanye abantu uma ecabanga into ayenze kumfowabo. Ubekhuluma ngaphandle kwenkantolo yeMantshi ePretoria ngemuva kokuthi icala lalo wesifazane osemncane lihlehlisiwe ukuze amaphoyisa akwazi ukuqinisekisa ikheli lalapho ehlala khona ngaphambi kokuthi afake isicelo sebheyili. Umfowabo kamufi uthi waqala ukuzwa ngobudlelwane bukamfowabo nomsolwa ngesikhathi embikela ukuthi umsolwa uyamhlukumeza. Uthe izinto zase zizimbi ngendlela yokuthi umufi waze wafakela umsolwa isivimbelo senkantolo. â€œNgaphambi kokuthi umfowethu ashone, wayesefake isivimbelo senkantolo. Umsolwa ubenodlame kakhulu kuyena. Kunesikhathi la engabona izilonda ezandleni zikamfowethu,"usho kanje. Uthe kubuhlungu ukuthi akekho ogqamisa indlela umfowabo ahlukunyezwe ngayo owesifazane. Wathi kunomcabango wokuthi abesilisa ngeke bahlukunyezwe abesifazane. "Kumele abantu bazi ukuthi noma ngubani angahlukunyezwa...besinethemba lokuthi nalokhu kuzogqanyiswa". Uthe umndeni wonke usashaqekile namanje. Okwenza izinto zibe nzima nakakhulu wukuthi abakwazi nokuthatha isidumbu sakhe basiyise ekhaya ukuze bayombeka ngendlela ngenxa yeCocid-19. Leli cala lihlehliselwe uJulayi 30 kodwa iMantshi ikugcizelelile ukuthi ngokuzayo leli cala liyoqhubeka sikhona noma singekho isiqiniseko sekheli likamsolwa. 