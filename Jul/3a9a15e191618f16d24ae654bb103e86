SIBHEKENE nezikhathi ezinzima kwezomnotho ngenxa yeCovid-19, kunyuke isibalo sabangasebenzi. Izinkampani ezincane nezinkulu ziphoqeleke ukuthi zivalwe noma zehlise isibalo sabasebenzi. ICovid-19 ilethe ushintsho olungalindelekile olwenze ukuthi i-International Monetary Fund yehlise umnotho wamazwe ahlukene. Ukusindisa impilo yabantu uhulumeni uze nemithetho yokuvala izwe ephazamise ukusebenza kwamabhizinisi kodwa ibibekelwa ukuthi amabhizinisi asize umnotho wezwe ukuze ube sesimeni esifanele. UNksz Pearl Bengu, oyisikhulu esiphezulu kwi-Ithala Development Finance Corporation, uthe isikhungo sabo sinomlando wokuthuthukisa umnotho nosomabhizinisi ngokubalekelela ngemali. Uthe banohlelo lokubalekelela kulesi sikhathi seCovid-19 ngoba bazoqhubeka nokuxhasa osomabhizinisi namakhasimende. “Sinethemba lokuthi ukuvulwa kwezinhlaka ezithile zomnotho kuzoletha ushintsho kanti noxhaso lwezinkampani ezizimele luzolekelela umnotho ukuze usimame. Asikho isikhathi esidlula uJulayi okuyinyanga yokonga lapho kufanele sigqugquzele ukuhlelwa kahle kwemali ukuze amabhizinisi aphumelele.” Ngezansi kunamasu okulungiselela izinhlelo zebhizinisi -Ukufunda ngemali: Zinike isikhathi sokuthuthukisa ulwazi lwakho ngemali. Ulwazi ngemali lusiza osomabhizinisi ukuze bakwazi ukubala imali engenayo, ephumayo, bakwazi nokonga nokuqonda ngezikweletu. -Ukuphatha imali: Yiba nohlelo olucacile lokuphatha imali noma ngabe unomcwaningi mabhuku. Kufanele uhlale ubheka izindlela zokusebenza kangcono ebhizinisini okubalwa ubuchwepheshe besimanje obenza ungasebenzisi amaphepha kodwa ubhale izinto kwikhompyutha. Yazi ukuthi inkampani yakho isebenza kanjani. Uthe kubaluleile ukuthi wazi ukuthi inkampani yakho ilandela imithetho yezohwebo neyomkhakha osebenza kuwo ngoba kuyadingeka ukuthi ube nalobu bufakazi uma udinga usizo lwemali ezikhungweni ezehlukene noma uyofaka ithenda. Isibonelo nje uma inkampani ifuna ukusebenza nohulumeni kufanele ibhalise kwiCentral Supplier Database (CSD). Qinisekisa ukuthi izinto zakho zisesimeni ngokuvakashela * -www.csd.gov.za noma uthumele i-email database@kzntreasury.gov.za. -Kufanele wehlise izindleko zokusebenza ungazitholi usunezindleko ezingenasidingo. -Sebenzisana nabanye ozakwenu. Ningasebenzela ehhovisi elilodwa noma ungasebenzela ekhaya uma ukwazi. Uma ungenaso isiqiniseko sokuthi inkampani yakho ingasebenzela ekhaya kufanele uthinte umasipala ukuze ukuchazele ngezinhlelo zokusebenza komhlaba. “Ithala linezindawo ezehlukene osomabhizinisi abangasebenzela kuzo. -Uma usebenza wedwa yiba nezinhlelo ezibhekelela ingomuso uma kuwukuthi awukwazi ukusebenza. -Funda ukonga imali, ube nemali ebhekele izidingo zebhizinisi nenye oyongayo ezokusiza uma ubhekana nezikhathi ezinzima. -Yiza nezinhlelo ezintsha ezizokhulisa ibhizinisi lakho, usebenzisane nabanye abanomqondo ofana nowakho ukuze uthole amathuba. “Sinezinhlelo zokusiza abesifazane, abantu abasha nabaphila nokukhubazeka okubalwa umncintiswano Inkunz’Isematholeni Youth in Business.” -Qinisekisa ukuthi ukhokha imali efanele uma udinga izidingo ezithile. “Sikhona ukulekelela osomabhizinisi, ungavakashela nasehhovisi lethu. Sinezinhlelo ezihlukene zokusiza osomabhizinisi okubalwa nalapho sisebenzisana khona noMnyango wezokuThuthukiswa koMnotho, ezokuVakasha nezeMvelo. Siyabasiza nabanezipaza nezitolo emalokishini nasemakhaya.” Uthe Ithala liyasebenza, wanxusa ukuthi kubanjiswane ukuze kwakhiwe amabhizinisi azothuthukisa umnotho waKwaZulu-Natal.