Kuthiwa babanjwe izolo ehamba nemfuyo eShanelwane Reserve, eNgome. Okhulumela amaphoyisa kulesi sifundazwe uColonel Thembeka Mbele, uthe uphiko lwamaphoyisa abhekelele ukwebiwa kwemfuyo eZululand, alunywe indlebe ngala madoda amathathu okuthiwe antshontshe inkomazi nenkonyane. “Amaphoyisa aphuthume lapho ebikelwe ukuthi lamadoda ahamba khona. La madoda anele abona amaphoyisa abaleka angena ehlathini. Amaphoyisa akwazile ukubalandela abamba ababili, okuyindoda eneminyaka engu-38 neneminyaka ewu-45. Bahlulekile ukukhipha ubufakazi bokuthi lezi zinkomo ngezabo. Base beboshwa, bayogcinwa esiteshini samaphoyisa eNgome,” kusho uColonel Mbele. Uqhube wathi uphenyo lwamaphoyisa luveze ukuthi le nkomazi ingenye yezinkomo ezebiwa, kwayolotsholwa ngazo kwaNongoma. UColonel Mbele uthe kulindeleke ukuthi bavele namhlanje eNkantolo yeMantshi eNgotshe, bazobhekana necala lokutholakala nemfuyo eyebiwe. Kubuye kwatholakala nokuthi ayathinteka kwamanye amacala okwebiwa kwemfuyo abikwe kuyo le ndawo ngenyanga edlule.