U-Alona Ndebele (13) no-Asanda Ngcobo (13) baKwaNtanzi, KwaNongoma, kuthiwa bebethunywe unina ka-Asanda, uNksz Senamile Ngcobo ukuthi bayomthengela izinkwa esitolo esingaphesheya komgwaqo uR618 kanti usebathuma okokugcina. Kuthiwa le moto okusolwa ukuthi ibizama ukusika iloli, ibashayise bashonela endaweni yesehlakalo. Uninalume ka-Asanda, uMnuz Mbuso Ngcobo, uthe isenzo somqaphi sikhombise ubulwane nobudedengu obumangalisayo, wasola ukuthi kungenzeka ubeqiwe amanzi amponjwana. “Uma ubheka lapho kushayiseke khona izingane, kuyaqapheleka ukuthi izingane bezisesandleni sokudla imoto iqhamuka ngemuva ikhuphuka. Ubezama ukudlula iloli ebelikhuphuka kanti usezoshaya izingane. Sifisa kwenziwe ubulungiswa, aboshwe ngoba akekho umuntu ongaphezu komthetho,” kusho uNgcobo. Ugcizelele ukuthi yena nodadewabo uNksz Ngcobo bebehlala nomshana wakhe futhi bebethembele emalini yakhe (umufi) yesibonelelo sezingane kwazise akekho osebenzayo. Kuthiwa imoto ibiphuma kobeka uMncwango emzini wakhe ngesikhathi kwehla umshophi. Uninakhulu ka-Alona, uNksz Dudu Ndebele, uthe bashaqekile ngokwenziwe unogada ngoba uvele washaya wachitha, ngemuva kwesehlo. “Ukube ubezisola ubezolinda uma esaba amalungu omphakathi ubezozihambisa emaphoyiseni, angavele abaleke njengoba sekuzwakala ukuthi uze watholwa kwenye indawo. Ungazishayisa kanjani izingane wenyukela zibe zihamba esayidini lesokudla? Lesi sehlo sibuhlungu kabi ngoba kukhombisa ngokusobala ukuthi kube nobudedengu okudalwa ukushayela unganaki,” kubalisa uNksz Ndebele. UNgqongqoshe wezokuThutha ukuPhepha nokuXhumana koMphakathi KwaZulu-Natal uMnuz Bheki Ntuli, ngoMgqibelo uvakashele imindeni yababili eyobhonga emswaneni. Uthembise imindeni ukuthi kuzokwenziwa okusemandleni ukuthi umshayeli athathelwe izinyathelo ngokushayela budedengu. “Amaphoyisa aphenya amacala okubulala ngokungenhloso nokushayela budedengu. Uphenyo lwethu luzogxila kakhulu ezinsolweni eziveza ukuthi umshayeli ubehamba ngesivinini esiphezulu ngoba le indawo iphakathi kwemizi yabantu okumele oshayelayo aqaphele kakhulu ahambe ngesivinini esamukelekile,” kusho uNtuli. Ugcizelele ukuthi akekho ongaphezu komthetho emgwaqweni. Okhulumela amaphoyisa KwaZulu-Natal uColonel Thembeka Mbele, uthe amaphoyisa aKwaNongoma aphenya icala lokubulala ngokungenhloso. Uveze ukuthi umgibeli uthole imihuzuko waphuthunyiswa esibhedlela esiseduzane. UMncwango ekhuluma kwi-eNCA, uthe kulo mgwaqo kuhlale kunezingozi.