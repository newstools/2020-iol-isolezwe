Umlawuli kwaPrasa uMnuz Bonisizwe Mpondo, uthe ukubuyiselwa ngaphansi kukahulumeni komsebenzi wokugada kuzophephisa ingqalasizinda yabo futhi kudale amathuba omsebenzi. “Ukuziqashela ngokwethu onogada kuzokwenza umsebenzi ulawuleke kahle. Kumele senze konke okusemandleni ukuvikela imizila nengqalasizinda okubukeka kwanda ukucekelwa phansi kwayo,” kusho uMpondo. UMpondo uthe iPrasa izonika ithuba abanolwazi lwalo msebenzi abahlala emiphakathini ehamba izitimela. “Abantu balahlekelwa imisebenzi ngenxa yeCovid-19 ngakho iPrasa okuyinkampani kahulumeni kumele iqinisekise ukuthi ihlinzeke izakhamuzi ngemisebenzi,” kusho uMpondo. Lolu hlelo luhambisana nolomyalelo kaNgqongqoshe wezokuThutha kuleli uMnuz Fikile Mbalula alwethula ngoDisemba 9, 2019 ngenhloso yokuguqula indlela okusebenza ngayo iPrasa. Ngesikhathi evela phambi kwekomiti lezokuthutha ePhalamende ngoFebhuwari 4, uMbalula wathi ingxenye yesabelomali sikaR700 million sePrasa kumele sigxile ekusunguleni imisebenzi, kuphuculwe impilo yabanikwe umsebenzi wokuqapha imizila. Onogada abasha bazolekelela abakhona emasontweni ambalwa edlule ababophe abasolwa abangu-185 abeba amakhephebuli agcine etholakele. “IPrasa iwubeke eqhulwini umsebenzi wokuqinisa ezokuphepha ngemuva kokunqanyulwa kwenkontileka yonogada eyatholwa umvikeli womphakathi nomcwaningi mabhuku ukuthi yayingekho emthethweni,” kusho iPrasa. Le nkampani isanda kuqasha abantu abawu-596 abazoqinisekisa ukuthi iyalandelwa imithetho yokulwea nokubhebhetheka kweCovid-19 ezitimeleni naseziteshini. Abafaka izicelo zomsebenzi bangathola eminye imininingwane kwingcinalwazi yakwaPrasa ethi:www.prasa.com/Job.