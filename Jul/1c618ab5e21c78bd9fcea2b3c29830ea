Lo mlilo okuthiwa ububhebhethekiswa wumoya onamandla ucekele phansi izindlu zotshani emizini emithathu nempahla ebiphakathi. Kuthiwa imizi emibili ethinteke kakhulu ngeyakwaKhanyile nowodwa wakwaNtombela Elinye ilungu lomndeni lakwaKhanyile, uNkk Thembelihle Khanyile, lithe bekungabo-11 ebusuku ngesikhathi elunguza emnyango ebona amalangabi abeza ngamandla ephushwa wumoya. “Ngiphumile ngamemeza omakhelwane ukuthi bazongibhulisa. Ngebhadi umlilo ubunamanda kakhulu sizame sahluleka ngenxa yokuthi bekunomoya omkhulu. Umlilo wokheleke endlini kwangqongqa yonke impahla ebibekwe kuyo obekukhona osofa nezingqoko, ngenhlanhla akekho olimalile ngoba indlu ibingahlali muntu bekuyilawu lokuphumula,” kusho uNkk Khanyile. Uthe izicishamlilo zifoneliwe zafika sekuvele sekonakele impahla isiwumlotha. UMnuz Bonginkosi Ntombela naye osale ekhala ngenxa yequbula, usole kakhulu abantu abashisa umlilo budedengu. “Imizi eminingi inezindlu ezifulelwe ngotshani. Kunabantu abavele badlale ngokushisa umlilo ogcina sewenza umonakalo kushe impahla ebiza imali,” kusho uNtombela. Uthe iningi impahla yakubo ebeyibekwe endlini okukhona kuyo nezinto ezisebenza ngogesi. Uthe umlilo uqale eduze kwakubo okumenze wasola ukuthi wokhelwe umuntu obedlula ngendlela. Ikhansela kule ndawo, uMnuz Bonginkosi Ntombela, lithintwa yiSolezwe, lithe awukho umbiko elisawutholile mayelana nalolu daba lacela ukuxhumana nemindeni ukuzwa okwenzekile. Ugxeke ukungabikelwa kobuholi ngamalungu omphakathi uma kunesimo esehlile wathi kwakha isithombe esibi kube sengathi amakhansela awasebenzi. Yize kunjalo ucele abantu ukuthi bangasebenzisi budedengu umlilo wathi ngalesi sikhathi uhambela imiphakathi eqwashisa ngobungozi bokushisa imililo nezindlela zokuvikela ekubhebhethekeni kwegciwane iCorona.