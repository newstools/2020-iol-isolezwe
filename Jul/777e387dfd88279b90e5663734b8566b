ISAZI sezindaba zikagesi, uMnuz Ted Blom, sithi bazoklinyeka abantu baseNingizimu Afrika uma kunyuka ugesi ngo-15% ngonyaka ozayo. UBlom usho lokhu emuva kwesinqumo senkantolo esinike i-Eskom igunya lokunyusa intengo kagesi ukuze ibuyise uR69 billion olahleke ngenxa yokuthi iNational Energy Regulator South Africa (Nersa) ibingayivumeli ukuthi inyuse intengo kagesi ngendlela efanele. “Sengathi yisikhathi esihle sokwakha umuzi ongawudingi ugesi ngoba ukunyuka kwawo ngonyaka ozayo kuzoklinya abantu ngoba abanayo imali. Kungahle kwande nokwebiwa kukagesi,” kusho uBlom. UMnuz Kevin Mileham weDA, uthe kufanele uMcwaningimabhuku jkelele, uMnuz Kimi Makwetu, abheke umsebenzi weNersa ngoba abantu bazokhokhela amaphutha ayo. “Siyasihlonipha isinqumo senkantolo kodwa siza esikhathini esinzima lapho umnotho wezwe ungakhuli kahle, abantu balahlekelwe wumsebenzi futhi iNingizimu Afrika ibhekene nenkinga yeCovid-19. Kubuhlungu ukuthi abantu bazokhokhela amaphutha eNersa. Kufanele amabhuku eNersa abhekwe wuMcwaningimabhuku jikelele ukuqinisekisa ukuthi ayiwenzi amaphutha ahlukumeza abantu,” kusho uMileham. Uthe abantu bathwele kanzima ngakho ukunyuka kukagesi ngentengo engaphezu kuka-10% kuzobaklinya. NgokweNersa ugesi bekulindeleke ukuthi unyuke ngo-5.22% ngo-Ephreli wonyaka ozayo. I-Nersa ithe izosiphikisa lesi sinqumo, okwamanje izosifundisisa kahle bese ifaka amaphepha afanele enkantolo. UMnuz Standford Mazhindu, uNobhala jikelele wenyunyana i-United Association of South Africa (Uasa), uthe isinqumo senkantolo sokuthi i-Eskom ibuyise uR69 billion sizoshaya abasebenzi abathwele kanzima ngenxa yeCovid-19, abanye bancishiselwe amaholo kanti abanye badiliziwe. “Lesi sinqumo ngeke sisize ekuvuseni umnotho waseNingizimu Afrika obuvele ungakhuli kahle kodwa manje usushaywa nayiCovid-19. Siyinkinga ngoba sizokwandisa izindleko zabasebenzi okufanele bakhokhe imali ethe xaxa.”