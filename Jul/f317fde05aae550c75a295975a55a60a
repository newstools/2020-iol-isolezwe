UNGQONGQOSHE wemfundo eyisiSekelo uDkt Blade Nzimande, useqoke uDkt Vincent Maphai, ukuhola ithimba elizokwenza ucwaningo, ngokubuyekezwa kwenyuvesi yakuleli i-Unisa. UNzimande ube nemihlangano nomkhandlu olawula le nyuvesi, okubalwa nomphathi walesi sikhungo ngalolu daba. Uthe: “Njengoba le nyuvesi inkulu hhayi kuphela kuleli kodwa nasezwenikazi i-Afrika, asikwazi ukuthi singayiyeka le ifadabale. "Inezitshudeni ezingu-407 759 kulo nyaka ngakho inkulu kakhulu ngokwezibalo zezitshudeni.” UNzimande uzwakalise ukukhathazeka ukuthi le nyuvesi isiyaguquka kancane kancane kwebekade iyikho njengoba isicishe ifane nezinye izikhungo okufundwa ngokugcwele kuzona. “Lokhu uhulumeni akakakuseki futhi kunomthelela kwezezimali nekusasa lale nyuvesi. Ekuqaleni konyaka sibonile izitshudeni zifuna uxhaso olucishe lulingane nezitshudeni ezifunda ngokugcwele esikhwameni sezimali iNSFAS.” Kuzokhumbuleka ukuthi inhloso yalesi sikhungo ngukuthi kufundwe ngeposi kusona kodwa ngenxa yenqwaba yezitshudeni ezithutheleka kuyo njalo uma kuqala unyaka, kudingeka kube nezinsiza ezifana nama-khompyutha lab nezinye izinsiza ukwenza icishe ifane namanyuvesi okufundwa kuwona ngokugcwele. UNzimande uthe kunezinto okukhalwa ngazo ngale nyuvesi okubalwa nezingabunjalo lezinye zezifundo okwenza ezinye zigcine ngokuthi zivalwe. Okunye athe kukhalwe ngakho ngezinga eliphezulu lokufeyila kwezitshudeni, wukungabikhona kozinzo kanjalo nasekuphathweni kwayo. UMaphai uzosiza oSolwazi John Volmink, Louis Molamu, Brenda Gourley noNksz Nonkululeko Gobodo. Unxuse izikhulu zenyuvesi nomkhandlu wenyuvesi ukuthi zeseke leli thimba.