Isolezwe ngeSonto lithintwe abanye abebekhihla isililo befuna usizo. Bethi akusehli ngisho ukudla uma becabanga ngemali abayifake kule nkampani, ngendlela enkulu ngayo. Baveze nokuthi kukhona asebevukwe wushukela bangeniswa ezibhedlela ngoba bebeboleke imali komashonisa, abanye bafaka imali yempesheni abayithole emsebenzini ngoba bezama ukuyikhulisa ngokushesha. Kuthiwa umnikazi wenkampani uMnuz Sebastian Nhlakanipho Gwetyana (28), ugcine ukubonakala kuFacebook enza isiphihli somcimbi emahhovisi akhe abeseMusgrave, eThekwini, ngoLwesine olwedlule. Iningi lagcina ukumbona ngalolo suku njengoba engasatholakali nasocingweni lwakhe oseluhlala luvaliwe. Kuthiwa balinganiselwa ku-5000 abantu abebefake imali kule nkampani futhi bayizinhlanga ezehlukene. Baveze nokuthi abebefake imali bavela kuzona zonke izifundazwe zaseNingizimu Afrika nasemazweni angaphandle. Kuthiwa kukhona abaseSwatini, Nigeria, Ghana, Botswana nabakwamanye amazwe. Kuthiwa uGwetyana ubefundisa abantu ukufaka imali ngezindlela ezahlukene kwi-akhawunti yakhe futhi kukhona abebesebenzisa namaBitcoin. Omunye wabebefake imali ongowesifazane ohlala eNdwendwe, uthe kabasazi ukuthi kumele benzenjani manje ngoba nabebesebenzela uGwetyana, bathi kabamazi ukuphi. “Ubenamahhovisi eMusgrave nasePitoli. Uma sithinta abebemsebenzela bathi ubatshele ukuthi uyawavala amahhovisi aseMusgrave kodwa usezotholakala enkabeni yedolobha, iTheku. “Bathe akachazanga ukuthi uyaphi nedolobha kodwa usazobayalela lapho ezotholakala khona, kwaba ngukugcina kwabo ukuxhumana naye. Sicela nisisize bakwethu ngoba lo muntu ubaleke nezigidi zethu,” kusho lo wesifazane. Omunye wesifazane oseGoli obefake imali kule nkampani, uthe namahhovisi asePitoli avaliwe futhi akekho owazi ukuthi ukuphi uGwetyana. “Okubuhlungu kukhona abantu esibonayo ukuthi bazoshona ngendlela asebegula ngayo emva kokunyamalala kukaGwetyana. Besimethemba ngoba inkampani yakhe sithole ukuthi ibhalisiwe ngokusemthethweni futhi kunabantu abathembekile okuyizikhulu zepolitiki nazo ebezigcine imali yazo enkampanini yakhe. “Esike sakuthola wukuthi ama-akhawunti akhe ake amiswa kabili, kuthiwa akakwazi ukuwasebenzisa ebhange ngenxa yokuthi bekungena imali eningi kakhulu kuwona, kungaziwa ukuthi iqhamukaphi. Ubekwazi ukuwavula ukuthi aqhubeke asebenze ngoba emabhange ubethi yimali efakwa ngabantu abafundisa ukuhweba,” kusho lesi sisulu. Imizamo yokuthola uGwetyana ayiphumelelanga ngoba ucingo lwakhe alungeni kanti nemiyalezo athunyelelwe yona akayiphenduli. Omunye obemsebenzela eThekwini, uNksz Diana Elephant, uthe akasakwazi ukumthola uGwetyana njengoba ucingo lwakhe seluhlala luvaliwe. “Ngijoyine inkampani kaGwetyana ngoJanuwari kulo nyaka. Nami ngingomunye wabalahlekelwe yimali. Ngifake kuyona ngenhloso yokugcina imali. “Ngenxa yokuthi ngifike engenabo abasebenzi ngithathe isinqumo sokumlekelela, ngokuthi ngibambe izingcingo uma kushaya abantu abafake imali yabo enkampanini yakhe. “Ngenxa yalokho uthe ngoba ngiyamsiza usecela ukuthi ngisebenze naye, ngibambe izingcingo bese ngidlulisela imiyalezo kuyena bese kuba nemali encane angiholela yona. “Nami ngingomunye wabalahlekelwe yimali njengoba iningi ebengiyigcine enkampanini yakhe. Inkinga wukuthi manje abantu abakuqondi lokho ngoba bazitshela ukuthi sihlangene noGwetyana sabaleka nemali yabo. “Abanye baze bangisabise ngokungibulala kanti angazi lutho ngokunyamalala kwakhe. Ngisho nocingo abebengishayela kulona ngolwami njengoba bengisebenzela ekhaya. “Ngicela ukuthi abantu abalahlekelwe yimali ngokuyigcina eCyrpto Insight bavule amacala. Ngizobambisana namaphoyisa uma enza uphenyo futhi angibalekile njengoba nawe ukwazile ukungithola ocingweni. Ngeke ngicashe futhi ngikhona lapha eThekwini,” kusho uNksz Elephant. Uthe ushaqekile ngesenzo sikaGwetyana ngendlela abethembisa ngayo uma echaza ngebhizinisi lakhe. Uveze ukuthi ubungeke usole lutho ngendlela abehleleke ngayo. Ngisho namahhovisi akhe uthe abekhombisa ukuthi ngawomuntu oyaziyo into ayenzayo nosebhizinisini elisezingeni eliphezulu. Nabantu abebefake imali kuyena uthe ubexhumana nabo zonke izinsuku esebenzisa ikhasi lakhe leFacebook ebazisa ngokuqhubekayo, aze afake nama-video akhe ebacacisela ngemali yabo. Muva nje kucwebile kuFacebook njengoba engasabonakali nhlobo. Okhulumela amaphoyisa eGoli, uBrigadier Mathapelo Peters, uthe likhona icala lenkohlakalo elivuliwe esiteshini samaphoyisa eBoksburg ngesonto eledlule. Uthe okwamanje kusenziwa uphenyo kodwa akukaboshwa muntu. 