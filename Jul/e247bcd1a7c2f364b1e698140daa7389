UNGQONGQOSHE wezokuThutha uMnuz Fikile Mbalula uthe umnyango wakhe usukhulumile nabamabhange ukuthi baxegise ezikweletini zabamatekisi. “Hhayi ngoba siyinyunyana ekhulumela osomatekisi, kodwa amabhange ahlukene avumile ukuthi kunesivumelwano azosenza nabamatekisi ngendlela abazokhekhela ngayo izikweletu zabo,” kusho uMbalula ngoLwesine esePitoli ngenkathi echaza ngezokuthutha kulesi sikhathi seCovid-19. Uthe nakuba befuna umnotho ukhule njengohulumeni, kumele ngakolunye uhlangothi baqade ukubhebhetheka ngamandla kwecoronavirus. “Sizomisa imithetho eqinile ukuze sisindise abantu. Ukuphula le mithetho kuyicala,” usho kanje mayelana nabantu abazotholakala bengazigqokile izifonyo emateksini. Uthe phezu kokuthi kuke kwaba nokungaboni ngasolinye phakathi komnyango wakhe nabamatekisi, kukhona okunye abavumelane ngakho. “Namane umnyango usavuliwe ukuthi sixoxisane. Okubalulekile ukuthi sibeke intukuthelo eceleni sixoxisane,” echaza. Amabhasi, ama metred taxi, amatekisi ahambela ngaphakathi, uthe azolayisha u-100%. Izitimela namatekisi ahamba amabanga amade, uthe azolayisha u-70%. NgokukaMbalula, amatekisi ahambela amabanga amade kusukela ku-200km kuya phezulu, kuzomele athole imvume yokuhamba lawa mabanga. Amatekisi uthe kuzomele avule amafasitela kube yisikhala esingu-5cm uma ehamba ukuze kungene umoya ozolwa nokwandisa igciwane ngaphakathi kwawo. Mayelana notshwala, uthe buvumeleke ukuthuthwa kusukela lapho kwenziwa khona buyiswe ezindaweni obudayiselwa kuzona kuphela ngoba busamisiwe ukudayiswa, abuvalwanga. “Utshwala abuvunyelwe ukuthi busabalaliswe emphakathini,”usho njalo. Izithuthi esezaphelelwa amalungelo okuhamba emgwaqweni ngenxa yamalayisense asaphelelwa yisikhathi, uthe zizonikezwa ilungelo lezinsuku ezingu-90 ukuthi zivuselele amalayisense azo.  