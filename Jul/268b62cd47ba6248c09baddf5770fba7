IZINHLANGANO ezisebenza embonini yotshwala azineme ngokuvalwa kotshwala eNingizimu Afrika njengoba zithi alukho ucwaningo olusetshenzisiwe ngokuvalwa kotshwala. Lezi zinhlangano zithe abukho ubufakazi obuveza ukuthi ukuvalwa kotshwala kulwa neCovid-19. Zithe ucwaningo olwenziwe yiSouth African Medical Research Council (SAMRC) oluthe sandile isibalo sabantu abangeniswa ezibhedlela alushayi khona ngoba aluvezi ukuthi utshwala bunamuphi umthelela ekuthibeni iCovid-19. Esitatimendeni esithunyelwe kwabezindaba abemboni yotshwala, bathe umbiko weSAMRC awunayo yonke imininingwane futhi awucacisi ukuthi abangeniswa ezibhedlela yingoba bengabuphuzi ngendlela ehlelekile utshwala. Bacele uhulumeni ukuthi akhulume nabemboni yotshwala ukuze kutholakale isisombululo ngoba kunabantu abazophelelwa wumsebenzi ngenxa yokuvalwa kwabo. Bathe ucwaningo oluthi isibalo sabalaliswe ezibhedlela ngesikhathi kuvulwe ukudayiswa kotshwala sande safinyelela ku-49 550 asishayi emhloleni ngoba vele izibhedlela zigcwele noma ngabe utshwala buvaliwe imibhede kungenzeka ishode. “Ucwaningo oluholele ekutheni kuvalwe ukudayiswa kotshwala alucacisi ukuthi utshwala nokungeniswa kwabantu ezibhedlela kuhlanganaphi. Ayikho imininingwane eveza ukuthi abalaliswe emagumbini abalimele kakhulu bebephuzile yini. Ucwaningo kufanele lubheke imibhede ekhona nokuthi bangaki abantu abalele ezibhedlela. Abanye bangeniswa ngenxa yokuguliswa yizifo ezijwayelekile, abanye balimala emsebenzini, ezingozini zezimoto noma uma bezivocacova,” kusho abemboni yotshwala. UMnuz Sibani Mngadi omele imboni yotshwala, uthe uhulumeni kufanele alubhekisise ucwaningo lweSAMRC ngoba alunabo ubufakazi bokuthi ukudayiswa kotshwala kuyisisombululo ekuvimbeni ukubhebhetheka kweCovid-19. Uthe bazoxoxa nohulumeni bamnike iziphakamiso zabo ngoba ukuvalwa kokudayiswa kotshwala kuzolahlekisela abantu abalinganiselwa ku-1 million ngomsebenzi nangebhizinisi. “Siyathanda ukulwa neCovid-19 kodwa ukuvalwa kokudayiswa kotshwala kuzozwela kubantu abawu-1 million abaphila ngale mboni ngoba baqashwe kuyo, abanye bawosomabhizinisi abadayisa utshwala obubangenisela imali ukuze baphile. Siyathemba ukuthi uhulumeni uzoxoxa nathi ukuze imboni isebenze kuhlengwe inqwaba yemisebenzi, kungene nentela kuhulumeni,” kusho uMngadi.