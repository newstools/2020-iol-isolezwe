USomlomo wesiShayamthetho KwaZulu-Natal, uNksz Nontembeko Boyce, uthe bazamukele ngendumalo izindaba zokudlula emhlabeni kukaMthembu. Uthe bebesalindele lukhulu kuMthembu obenamava ekuholeni komasipala kwazise useke waba imeya iminyaka eyisishiyagalombili “Sidlulisa amazwi enduduzo siyisiShayamthetho siwabhekise emndenini wakhe, kwi-ANC, kumalungu esiShayamthetho nakubantu baKwaZulu-Natal. UMthembu ubesebenza ngokuzikhandla, ewuqondisisa umsebenzi wakhe abewenza ngobuqotho ebheke ukusebenza koMnyango wezokuBusa ngokuBambisana neziNdaba zobuHoli boMdabu esiShayamthetho. Ubeqinisekisa ukuthi lo mnyango uyakwenza ozibekele khona okuwukuhlinzeka abantu ngentuthuko,” kusho uNksz Boyce. UMengameli we-IFP, uMnuz Velenkosini Hlabisa, uthe beyiNkatha bashaqekile futhi badumala ngokudlula emhlabeni kukaMthembu. Uchaze uMthembu wathi ubengumuntu onemibono eyakhayo njalo uma ephawula ngokuthile futhi enekusasa eliqhakazile kwezombusazwe. INkatha ithe uMthembu uwusebenzele kahle umphakathi, inhlangano yakhe nezwe. UMnuz Zwakele Mncwango ongumholi weDA KwaZulu-Natal ophinde abe yilungu lesiShayamthetho, uthe izolo kube wusuku olunzima kakhulu esifundazweni ngenxa yokudlula emhlabeni kukaMthembu. UMncwango ubize iCovid-19 ngesitha. “SiyiDA KwaZulu-Natal sidlulisa amazwi enduduzo emndenini wakaMthembu nasemndenini wakhe kwezepolitiki i-ANC. UMvelase ubengomunye wabaholi obezinikele kakhulu emsebenzini wabo. Isifundazwe silahlekelwe kakhulu ngoMvelase. Esingakusho manje ukuthi lala ngokuthula Mvelase, siyobuye sihlangane kwelizayo,” kusho uMncwango. USihlalo we-Economic Freedom Fighters KwaZulu-Natal, uMnuz Vusi Khoza, udlulise amazwi enduduzo emndenini kaMthembu nakwi-ANC wathi mabaduduzeke. UKhoza uthe isifundo esitholwa ngokufa kukaMthembu ukuthi iCoronavirus ikhona ayingathathwa kancane. “Abantu abazibheke, bahlale emakhaya ukuze baphephe kutholakale ikhambi laleli gciwane,” kusho uKhoza. UNobhala jikelele weNational Freedom Party, uMnuz Canaan Mdletshe, uthe baphatheke kabi ngokufa kukaMthembu. UMdletshe uthe ngale kokuthi uMthembu ubeyilungu le-ANC kodwa usebenzele wonke umuntu ngesikhathi eseyimeya. “Sidlulisa amazwi enduduzo emndenini kaMthembu nasekhaya lakhe lepolitiki i-ANC. Sicela abantu baziphephise futhi balandele imigomo ebekiwe elwa neCovid-19. Kushona wonke umuntu, akukhethi ukuthi ungubani. Ongakaboni ukuthi iCorona ikhona asazi. Wonke umuntu usengozini. Ungalindi kuze kugule noma kufe umuntu osegcekeni, abantu abazivikele,” kusho uMdletshe. Kwenzeka lokhu nje, kube nemibiko yokuthi nePhini likaSihlalo le-ANC esifundazweni, uMnuz Mike Mabuyakhulu, lingeniswe esibhedlela kodwa kuthiwa ngezinto ezingahlobene nCorona.       