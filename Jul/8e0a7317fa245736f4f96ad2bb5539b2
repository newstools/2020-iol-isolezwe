UKUPHELA kweminyaka eyisikhombisa kwasungulwa i-Economic Freedom Fighters (EFF), kuwubufakazi bokuthi iminyaka iyahamba abantu benganakile. I-EFF isungulwe ngo-July 26, 2013 eGoli , emuva kokuba uMnuz Julius Malema exoshwe kwi-ANC. Bagqamisa indaba yokunika abantu abamnyama umnotho nokubuyiswa umhlaba ngokushesha. Bathi izimayini kufanele zifakwe ngaphansi koMbuso ukuze kuhlomule abantu bakuleli NgoDisemba 2014 babambe ingqungquthela yabo yokukhetha ubuholi eBloemfontein, yaba yimpumelelo. Ngonyaka odlule ngoDisemba baye engqungqutheleni yobuholi ebiseNasrec, eGoli nalapho bekhethe ngempumelelo. I-EFF ifike ngomfutho kwezepolitiki yanyakazisa inkundla ikakhulu ePhalamende, lapho igqame khona kakhulu. Abantu abaningi ababengalinaki iPhalamende bebegcina belinaka ngoba i-EFF ibihlala iqhamuka nezigameko ezingajwayelekile, kokunye ezinodlambedlu. Okunye okwenze i-EFF yehluka wukuthi igqame ngobuholi babantu abasha abahlala benomfutho. Kabagcinanga nje ngokubanga umsindo kodwa namavoti abo anyukile ngonyaka odlule bathola izihlalo ePhalamende badlula amanye amaqembu abevele ekhona, nokuwubufakazi bokuthi bakhona abantu abawuzwayo umyalezo nombono wayo. Ngo-2014 babethole izihlalo ezingu-25 bengena okokuqala okhethweni kanti ngonyaka odlule zenyukele kwezingu-44 nokuchaza ukuthi bengeze ezingu-19. UNobhala -Jikele we-EFF uMnuz Marshall Dlamini uthi ukukhula kwe-EFF, iqede iminyaka eyisikhombisa akuyona inhlanhla nje kodwa kungenxa yemigomo yayo ephusile. Uthe imigomo yabo icace bha ngisho umuntu owelusa izimbuzi uma umbuza nge-EFF uyazi ukuthi imele ini futhi ayikaguquki. Uthe ngeke balwe babange izikhundla ngoba babeka abantu phambili hhayi izisu zabaholi beqembu labo. "I-EFF yasungulelwa abantu baseNingizimu Afrika hhayi ukuhlomulisa abaholi bayo njengoba kwenza amanye amaqembu. Thina simele unogada, umuntu othela uphethiloli, osebenza ekhishini nasepulazini. “Bonke nje laba abanganakiwe abadlala inhlupheko. Sifuna ukukhulula labo bantu. Izwe silithanda ngaphezu kwe-EFF, yingakho nanamuhla sisamile,’’ kusho uDlamini. Ubonge abantu bakuleli ngokwethemba i-EFF nokuyamukela ngenkathi ingena kwezombusazwe.` Uthe sebeqinile ukhakhayi bakulungele ukuba ngabaholi bezwe kuwo wonke amazinga ngisho nakohulumeni basekhaya. UDlamini uthe kulo nyaka ngeke bakwazi ukuba nomcimbi wokugubha kodwa bazofundisa abantu ngepolitiki ezinkundleni zokuxhumana. Abahlaziyi bezepolitiki baveze imibono yabo ehlukene ngohambo lwe-EFF, lweminyaka eyisikhombisa. UMnuz Xolani Dube weXubera Institute of Research and Development, uthi kufanele i-EFF ikalwe ngoshintho elwenze empilweni yabantu abamnyama. “Uma besePhalamende bavela njengenye ikhempu ye-ANC ngoba bakhuluma izindaba zayo zangaphakathi namahlazo ayo abawahletshelwa yiyona i-ANC. “Emakhanda abo nje kuduma izindaba ze-ANC. Indaba yepolitiki bona bayibuka njengebhizinisi lokuzenzela imali ukuze baphile. Kabanendaba kangako nabantu,’’ kusho uDube. Uthe i-EFF iholele abantu ophathe izenza sengathi imele usizi lwabo kanti ifuna ukubasebenzisela izidingo zayo zezepolitiki. Ukhale nangendaba yeVBS Mutual Bank wathi yenze i-EFF yaba nogcobho uma kuvela ukuthi yaba nesandla. UDube ukhale nangamalungu e-EFF ayesekhaleni le#FeesMustFall angena ePhalamende athula sengathi afile engabe aqhubeka nokulwela izitshudeni. USolwazi Bheki Mngomezulu ongumhlaziyi wezepolitiki uyibona ngenye indlela i-EFF. Uthi noma ngabe kukhona abangathandi kodwa i-EFF ifike nepolitiki eyehlukile ezweni. “Ifike nabaholi abasebasha futhi babeka izinto ngembaba nokufike kwathandwa yintsha yabajoyina, yabavotela ngobuningi. “Bathinta izihloko ezithinta abantu ngqo uma besePhalamende futhi kabananazi babuza ngomfutho, bangapheli mandla. “Uma bekhuluma kabahhemi nje kodwa bayezwakala ukuthi balwenzile ucwaningo futhi  bayayazi imithetho yePhalamende,’’ kusho uMngomezulu. Uthe enye into ebasizile wuqhekeko lwe-ANC olusobala futhi i-EFF ibilusebenzisa kakhulu. Uthe isizwa wukuthi kunezingede eqenjini elibusayo eziphakela i-EFF amahlazo nezimfihlo zalo. Uyincome kakhulu ngokuba nengqungquthela yobuholi ebe wuthula msindo. UMngomezulu uthe kodwa akayiniki lutho i-EFF okhethweni lohulumeni bezindawo uma kwenzeka luba khona ngonyaka ozayo.