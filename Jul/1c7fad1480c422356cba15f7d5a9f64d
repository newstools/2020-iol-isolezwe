NJENGOBA izingane zesikole nezisencane zibuyela ezikoleni ngemuva kwezinyanga kungafundwa ngenxa yokubheduka kweCoronavirus, baningi abazali abamanqika ukubuyisela izingane zabo. Besaba ukuthi izingane zabo zingase zihaqwe yileli gciwane. Yize kunjalo, kodwa uphiko olwenza umsebenzi wokucwaninga nokubheka izifo ezibhedukayo kuleli, iNational Institute of Communicable Diseases,ithi zincane kakhulu izingane esezike zatheleleka ngaleli gciwane uma kuqhathaniswa nabantu abadala. Uthe izingane ezithelelekile zakha u-7% kuphela wabantu asebengenwe yileli gciwane. Kulezo ezithelelekayo, mancane kakhulu amathuba okuthi zigcine zilaliswe emagumbini abagula kakhulu ngenxa yaleli gciwane. Ngokombiko wakamuva wale nhlangano, mancane amathuba okuthi izingane ezineminyaka esukela ku-5 kuya ku-18 zitheleleke ngaleli gciwane. Uma kwenzekile zatheleleka, ziba nezimpawu zaleli gciwane ezingatheni futhi kusheshe kudlule. Kuvela ukuthi zintathu izingane ezisanda kuzalwa kuya ku-9 esezibulewe yileli gciwane. Kulo mbiko kuyavela nokuthi izingane ezisanda kuzalwa ezihaqwa kanzima yileli gciwane ezisuke zamukelwe ezibhedlela zivele zinokugula okuhambisana nokugula ezizalwe nakho nokunye, bese zingenwa yileli gciwane. 