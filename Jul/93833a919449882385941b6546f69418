UMkhize uboshwe yithimba loKlebe usolwa ngenkohlakalo okuthiwa yenzeka ngesikhathi esasebenzela umnyango phakathi kuka-2016 kuya ku-2017. UMkhize uboshwe nosomabhizinisi uMnuz Eric Zondi (49) obethola imisebenzi emnyangweni. Kuvela ukuthi uZondi ungumnikazi wenkampani yonogada. Kuthiwa uZondi wathengela uMkhize umacekeceke weFord ebiza R541 800 nokusolwa ukuthi wayekwenza ecubuza amagabade ukuze aqhubeke athole imisebenzi emnyangweni ayenenkontileka nawo. Kuthiwa okufike kusolise kakhulu wukuthi ngesikhathi uZondi ethengela uMkhize imoto, inkontileka yakhe yomsebenzi yayilokhu ivuselelwa ngenyanga kungene imali. Kuthiwa baningi nabanye abasebenzi abazithola bephenywa ngezinsolo zenkohlakalo ikakhulukazi emkhakheni wokuthengwa kwempahla yomnyango. Izinsolo zenkohlakalo zaholela ekutheni kuqalwe uphenyo emnyangweni nokwaholela ekutheni uMkhize esule esikhundleni sakhe. Ngesikhathi esula isigubhukane emuva kokuqala kophenyo kwaqina izinsolo zokuthi kukhona akufihlayo. Udaba lwabikwa ophikweni loKlebe oluphenya inkohlakalo kuhulumeni, lwaqala lwenza uphenyo olunzulu. Okhulumela oKlebe KwaZulu-Natal, uCaptain Simphiwe Mhlongo, ukuqinisekisile ukuboshwa kukaMkhize noZondi, wathi bobabili basolwa ngenkohlakalo. Bavele eNkantolo yeMantshi eThekwini bebhekene namacala enkohlakalo, lwahlehla udaba lwabo base bekhishwa ngebheyili. Bayoze babuyele enkantolo noJulayi 28 lapho kuyoqhubeka khona icala labo. Isolezwe ngeSonto lihoshe ukuthi uphenyo lusaqhubeka ngenhloso yokubheka ukuthi abekho yini abanye abangase bathinteke ngendaba yenkohlakalo emnyangweni.