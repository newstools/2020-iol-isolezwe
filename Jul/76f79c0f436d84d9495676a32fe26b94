UMbatha we-IFP, osophikweni lokuXhumana noMphakathi kuMasipala wesiFunda uMzinyathi, unikwe incwadi emcela ukuba abeke izizathu zokuba angamiswa emsebenzini. UMbatha emuva kokuxoshwa kwesobumeya waqashwa kuMasipala eMzinyathi nokuyilapho okuthiwa ungene khona obishini lwemoto. Indaba isukela emotweni yomkhandlu okuthiwa wayiginqa yalimala kabi. Umthombo uthi uMbatha uke wavalwa ukusebenzisa izimoto zikamasipala ngenxa yokuba nesandla esinobudlabha. “Uthe esamisiwe kanjalo wakhokhoba wayoyithatha imoto wathi uthunywe yimeya ukuba ayokwenza umsebenzi. Kwavela nalokho ukuthi wenze ubugebengu. Usenkingeni manje, uthole incwadi evela ezikhulwini zomkhandlu,’’ kuchaza umthombo. Ethintwa ngalolu daba, uthe akayazi yonke le nto okukhulunywa ngayo, yena uyasebenza ngendlela ejwayelekile emahhovisi kaMasipala. “Uthi bebesho mina ngempela kodwa? Cishe basho omunye angiyazi yonke leyo nto mina. Angikaze ngithole ncwadi lutho,’’ kushaya uMbatha ngamafuphi. Okhulumela uMasipala uMzinyathi, uNksz Nomonde Nzimakwe, uthe uMbatha akakamiswa kodwa usenikiwe incwadi emazisa ngokuthi kunodaba abhekene nalo. “Akamisiwe usanikwe incwadi emazisa ngenhloso yokummisa emsebenzini. Amacala asolwa ngawo wumkhandlu asaphenywa kodwa kuzolandelwa yonke imigudu efanele yokusingatha udaba,’’ kuchaza uNksz Nzimakwe. UMbatha ungena kulolu bishi nje, ulindwe yicala eNkantolo yeMantshi eMtshezi, lapho esolwa khona ngokuhlanganisa uzungu lokubulala uNkk Bongiwe Mbatha Makhathini, owayengusomlomo eNdumeni. UMbatha kulindeleke abuyele enkantolo ngoLwesine. Ngaphambi kwalokho, uMbatha uke wangena obishini lwesikweletu sotshwala bukaR8000, okuthiwa bathengelwa umcimbi thizeni eseyimeya. Nakhona lapho wake wabhekana necala lokuginqa imoto. Okhulumela i-IFP esiyingini saseNdumeni, uMnuz Xolani Msezane, uthi bayadumala uma bezwa izinsolo ezifana nalezi zibhekiswe kuMbatha. “Sicela uMasipala wenze umsebenzi wawo wokuphenya kahle lolu daba ngoba kuyasimangaza ukuthi umuntu angenza kanjalo esenikwe ithuba lesibili. "Uzokhumbula ukuthi wakhishwa esikhundleni semeya eNdumeni, ngabe uyaganga uma eyenzile yonke le nto asolwa ngayo,’’ kuchaza uMsezane