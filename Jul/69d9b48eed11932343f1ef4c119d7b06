Ummeli kaMbongwa, uMnuz P Daniso, utshele inkantolo ukuthi emacaleni amathathu abhekene nawo okukhona elokugqekeza ngenhloso yokudlwengula namabili okudlwengula uhlela ukuwaphika. “Ummangalelwa wangqongqoza emzini okukhulunywa ngawo wavulelwa ngakho icala lokugqekeza uzoliphika. Icala lokudlwengula owesifazane (51) uhlela ukuliphika, sinokukhathazeka nangecala lesithathu,” kusho uDaniso. Umshushisi uNkk Shayna Naidoo uthe ucela icala lihlehliselwe uSepthemba 7 ukuze akwazi ukuthola imiphumela yolibofuzo emacaleni okudlwengula. UDaniso uthe uma lihlehla icala kufanele lihlehlele ukuthi umshushisi athole imiphumela yolibofuzo, ukukhuluma nabamangalelwa athole izitatimende nosizo lukadokotela wezengqondo uma edingeka. Umshushisi uthe ngeke akwazi ukuthembisa konke lokhu ngoba idokodo kufanele libuyele emaphoyiseni kutholakale imiphumela yolibofuzo. UMbongwa ucishe washiywa wummeli wakhe njengoba uDaniso ekhale ngokuthi akafuni ukumvulela isifuba. UMbongwa ubegqoke ijakhethi emhlophe nebhulukwe elimnyama ufike enkantolo engaxhugi ephethe nephepha ummeli wakhe athe yincwadi yokucela uxolo emphakathini nasemndenini awuhlukumezile. UDaniso uqale watshela inkantolo ukuthi ngeke akwazi ukummela ngoba akafuni ukumvulela isifuba ngamacala abekwe wona. “Nginezingqinamba nommangalelwa (Mbongwa) ngoba akafuni ukungivulela isifuba. Ufike angitshele ukuthi wangqongqoza kulo muzi wabamangali wavulelwa emuva kwalokho akazi ukuthi kwenzekani. Angikwazi ukumela umuntu engizothi uma sengisho izinto ezisesitatimendeni sakhe ajike athi akazazi. Yileso sizathu esenza ngifune ukuhoxa ukummela,” kusho uDaniso. Umshushisi uNkk Naidoo ucele imantshi ukuthi ilimise kancane icala ukuze uMbongwa akwazi ukuxoxa nommeli wakhe, aqonde nangokusebenza kwenkantolo. IMantshi uNkk M de Jager itshele uMbongwa ukuthi kubalulekile ukuthi achazele ummeli wakhe konke okwenzekile ngoba noma angangachaza kummeli kodwa inkantolo iyafuna ukwazi ukuthi kwenzekani, akakwazi ukuvika ngokuthi akasakhumbuli. Emuva kwalezi zingqinamba uMbongwa uvumile ukuqhubeka nommeli wakhe wathi uhlela ukuwaphika amacala. Imantshi ibe isilihlehlisela uSepthemba 7 icala. Amalungu e-ANC Women’s League abefike ngobuningi bawo ehambisana nomndeni wabagilwa namalungu omphakathi. Usoseshini waseChesterville uhambise umphakathi ngamatekisi kanti nabesilisa abayingxenye yomkhankaso kaJuluka Tsotsi abekhona.