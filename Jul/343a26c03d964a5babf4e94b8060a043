Kuphinde kwayiphinda lokho inhlangano elwela ukuthi kudayiswe ugwayi kuleli, i-The Fair Trade Independent Tobacco Association njengoba isicelo sayo sokudlulisela isinqumo sokuchithwa kwesicelo sokuthi kudayiswe ugwayi, siphinde sachithwa yinkantolo enkulu yaseGauteng ePretoria namhlanje. Inkantolo ithe asikho isizathu esibambekayo sokuthi kungaba nenkantolo engakhipha isinqumo esihlukile kunalesi esakhishwa yinkantolo ngokwedlule. Le nkantolo ithe uNgqongqoshe wezokuBusa ngokuBambisana nezoMdabu, uDkt Nkosazana Dlamini-Zuma, wenza okwakumele akwenze ukuzama ukunqanda ukubhebhetheka kweCovid-19. â€œUma ubuka ukuthi lesi sifo esibhekene naso sesidlule nenqwaba yemiphefumulo emhlabeni wonke, kwakufanele uNgqongqoshe athathe izinqumo ngokushesha ukuze aqinisekise nokuthi uyawenza umsebenzi wakhe wokuhlenga izimpilo zabantu,"kusho umbhalo okusomqulu walesi sinqumo. Ijaji ebelikhipha lesi sinqumo liphinde lathi akukho la iFITA eveza khona izizathu ezinqala ezingenza ukuthi ngempela inkantolo elandelayo ikhiphe isinqumo esihlukile. Ekuqaleni kwale nyanga le nkantolo yayisigodlile isinqumo ngalolu daba. Le nhlangano ibifuna ukuthi lolu daba ludluliselwe enkantolo enkulu yokuDluliswa kwamaCala, iSupreme Court of Appeal eBloemfontein. Yathi ikholwa wukuthi maningi amathuba okuthi enye inkantolo ikhiphe isinqumo esihlukile. Ekhulumela le nhlangano, u-Advocate Arnold Stubel wathi kunezizathu eziyishumi kulolu daba ezibenza babone ukuthi inkantolo eyabachithayo yashaya eceleni esinqumeni sokubachitha. Kuphuma lesi sinqumo nje kulindeleke ukuthi nenkantolo yaseWestern Cape ikhiphe isinqumo ngalokhu ngenyanga ezayo. 