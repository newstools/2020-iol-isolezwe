ONGOTI besikhumba bathi isifonyo sifana nse nezimpahla zangaphansi akufanele umuntu asigqoke ephindelela engazange asidlulise emanzini. Lokhu kuthiwa kuhambisa nokulimala kwesikhumba sihlukunyezwa indawu namagciwane akheleka ngesikhathi usugqoka isimfonyo sakho uphindelela. Ungoti wesikhumba uNkk Futhi Mkhize woBuhle Beauty Academy uthe yize izimfonyo zizinhle futhi zithungwa ngendlela ehehayo kodwa kuyiphutha ukusebenzisa isimfonyo esisodwa ngoba kwakheleka amagciwane alimaza isikhumba nangagcina ekubangela nezinye izifo. "Umoya esiwuphefumula ngaphansi kwesimfonyo awufani nojwayelekile. Isimfonyo sivala size sifike ngase silevini lapho kuhlala khona amanye amahormones. Ukungena kokungcola ezimbobeni zesikhumba yikhona okugcina sekwenza izinduna. Yingakho isimfonyo kufanele usifake kanye, usiwashe uphinde usishise nge-ayina ukuqinisekisa ukuthi some ngokwanele kwasha namagciwane,"kusho uNkk Mkhize. Ephetha uthe kufanele nendwangu kube ekakotini umuntu angashintshanisi izinhlobo zezindwangu ngoba zingona isikhumba. Indlela yokugeza nokugcoba ubuso uthe ayikakashintshi yize sekufakwa izimfonyo. Uma ngabe unenkinga yesikhumba esiba nezinduna qinisekisa ukuthi uyabugeza ubuso okungenani kabili ngosuku usebenzisa imikhiqizo enesalicylic acid ezokwazi ukungena ijule esikhumbeni ikhiphe ukungcola. Uma uqeda ukugeza faka itoner ezophinde ivale kahle izimbobo zokuphefuma kwesikhumba zibuyele esinweni esifanele. Usungasebenzisa uhlobo lwemoisturizer ezoba neSPF ezokwazi ukukuvikela elangeni yize ingxenye yesikhumba isithwe isifonyo. Ngaphandle kwalo ngoti, iCDC nayo iyakugqugquzela ukuwashwa kwezifonyo ezenziwe ngendwangu uma sike sasetshenziswa.