Amalungu omphakathi ohlala emijondolo yaseMadlala eLamontville ku-ward 74 athungele ngomlilo lezi zimoto ebezipakwe esikhungweni sikamasipala iSizakala Centre, kanti simanzonzo isimo njengoba nakwamanye amalokishi kuke kwanezikhalo ngogesi. Lo mphakathi awugcinanga lapho njengoba kuthiwa udlulele emgwaqweni uSouth Coast khona eLamontville, wokhela ngomlilo iloli elithutha impahla. Ngesikhathi Isolezwe likhuluma namalungu omphakathi ngemuva kwalesi sehlo, uMnuz Ted Ndlovu ozibize ngesishoshovu eLamontville, usole abaholi ngokuqhatha abantu abayizakhamuzi nalabo abahlala emjondolo. “Abantu bangene kule ndawo ngenkani ngo-2016 benqatshelwa ukuthi bakhe ngoba kuyindawo embi okungelula kungene intuthuko. Ngemuva kwalokho baqhubekile bahlala ngokusizwa yikhansela ngoba linezinhloso zalo, okuthe uma intuthuko ingasangeni baqala badonsa ugesi wethu thina zakhamuzi namanzi. Thina sizalelwe kule ndawo singabakhona, bona basuka emakubo ezindaweni ezehlukene bazosebenzisa ngenkani izinsiza ezenzelwe umphakathi wakuleli lokishi,” kusho uNdlovu. Uthe into esukumise umphakathi ukuthi ugesi usuhlale ungekho elokishini, uma ubuya uyawa kangangoba sekuphoqa ukuthi bangakwazi ukuthenga ukudla bakugcine eziqandisini ngoba kuyabola futhi ugesi usudleka mawala uma bewufakile. Uqhube wathi ngesonto eledlule bathathe isinqumo sokuthi umphakathi uhlangane ukhiphe zonke izintambo zikagesi ezixhunywe ngokungemthetho ngoba usukhathele ukuphila impilo yokungabi nawo ugesi. Umphakathi usola ikhansela uNkk Nolubabalo Mthembu ngokubumba uhlangothi afuna lumvotele uma kusondela ukhetho okuthiwa wavumela ukuthi abantu bakhe kule ndawo wabathembisa ukuthi uzobanakekela okuthe uma esekhethelwe esikhundleni wangabe esabanaka. Baphinde bakhale ngokuthi usephathe isikhathi eside njengoba esebe yikhansela amahlandla amathathu kanti noma ngabe umphakathi awuhambisani nakwenzayo uyaye asebenzise abantu abahlala emjondolo ukufeza izinhloso zakhe. Imizamo yokuthola uNkk Mthembu ayiphumelelanga njengoba kuze kwashaya isikhathi sokushicilela ucingo lwakhe lungaphendulwa nemiyalezo ashiyelwe yona engayiphenduli. Lize lashona elayizolo amaphoyisa ejahana nababhikishi abebengazibekile phansi bejikijela ngamatshe bebhekise emaphoyiseni bevala umgwaqo okugcine kube khona ababoshwayo. Yize amaphoyisa engakuqinisekanga ukuthi bakhona ababoshiwe kodwa Isolezwe lizibonele abathathu beshaqwa ngamaphoyisa. Okhulumela amaphoyisa KwaZulu-Natal, uColonel Thembeka Mbele, ukuqinisekisile ukuthi izimoto ezishiswe ababhikishi bekungezomnyango wokuThuthukiswa komphakathi nezintathu zikamasipala. IMeya kaMasipala weTheku, uMnuz Mxolisi Kaunda, ithe amaphoyisa kumele enze umsebenzi wawo kulabo abacekela phansi impahla kahulumeni. “Nakuba silihlonipha ilungelo lomphakathi lokubhikisha ngokuthula kodwa isigameko sakamuva asemukelekile. Uwufuna kanjani ugesi ebese ushisa impahla kahulumeni ebhekelele ukusiza umphakathi?” kusho uKaunda. Uthe ukuqhuma kwezigubhu zikagesi okugcina sekuphazamisa ukuphakelwa kukagesi namanzi, kubangelwa ukuxhunywa ngokungemthetho kukagesi imvamisa okwenziwa yilabo abavele bazakhele endaweni ngenkani. Umphakathi waseMawoti, eNanda, ku-ward 53 uvuke indlobane ngoLwesihlanu wokhela ngomlilo isakhiwo sehhovisi lekhansela. Kuthiwa ugesi ubusunesonto lonke ungabonwa kodwa wagcina ubuyile izolo.