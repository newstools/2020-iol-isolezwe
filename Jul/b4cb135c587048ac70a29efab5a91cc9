Umufi ushone emuva kokungeniswa esibhedlela sombutho wezempi ekhala ngezinhlungu kwesingezansi. Ube ngowokugcina, obesaphila kulabo ababoshwa bashushiswa ecaleni lodumo laseRivonia futhi ubehlonishwa ngeleSithwalandwe. UZuma wethule inkulumo kwezobuchwepheshe ekhumbula uMlangeni echaza nangesikhathi behleli naye ejele emuva kokuboshelwa ukuvukela umbuso ngezikhathi zobandlululo. UZuma ubabaze ubumnene nobuhlakani bukaMlangeni, wathi waba yingxenye yabaholi abenza ushintsho eqenjini, i-ANC. UZuma uvale inkulumo yakhe wathi uMlangeni ulibambile iqhaza lokutholela izwe inkululeko namandla ezepolitiki kodwa abaholi abasele kumele balwele inkululeko yezomnotho. Kuphele amahora acela kwamahlanu kwase kungena isitatimende se-ANC Veterans League, ikhala ngokuthi uZuma bekungafanele ethule inkulumo ngoMlangeni. Bakhala ngokuthi umufi ubehlala ekhala ngokuthi akahambisani nendlela uZuma abeziphethe ngayo esengumengameli. Izingwevu zize zakhala nangokuthi uZuma uhamba icala lenkohlakalo futhi igama lakhe livela kaningi kofakazi bekhomishini ephenya ngokubhozonyelwa koMbuso. Izingwevu ziqhube zathi zifisa uMlangeni athole ukuhlonishwa okumfanele futhi kuhlonishwe nomndeni wakhe. Okhulumela i-ANC, uMnuz Pule Mabe, akatholakalanga ocingweni ukucacisa futhi ushiyelwe umyalezo kwashaya isikhathi sokushicilela engakaphenduli. I-ANC kuzwelonke yiyona ebimemezele ekhasini layo kuFacebook ukuthi uZuma uzokwethula inkulumo. UMlangeni kulindeleke ukuthi afihlwe ngoLwesithathu ahlonishwe ngomngcwabo woMbuso.