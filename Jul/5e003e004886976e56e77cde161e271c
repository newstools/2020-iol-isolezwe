I-ANC isiphakamise ukuthi ukhetho lohulumeni basekhaya luhlanganiswe nolukazweloke kanjalo nezifundazwe. Lokhu kuvele emhlanganweni wesigungu esiphezulu se-ANC, ngemuva kokubamba umhlangano obalulekile. UNobhala Jikelele wale nhlangano, uMnuz Ace Magashule ubehola isithangamini sabezindaba ngoLwesithathu ekoMkhulu lale nhlangano iLuthuli House, eGoli. “Sibhekene nezinye izindlela ezizohlomulisa elakuleli ngaphandle kokuthi lizithole selehlela ngezansi njengezwe elizimele,” kusho uMagashule. Ukutsheleka imali enhlanganweni i-International Monetory Fund (IMF), World Bank nakwezinye izikhungo ezitshelekisa ngemali, uthe ngezinye zezinto lesi sigungu esiziphakamisile. Odabeni oluthinta inhloko yamajaji eNkantolo yoMthethosisekelo kuleli, uJaji Mogoeg Mogoeng ngasanda kukusho ngelakwa-Israel, uthe lolu daba balushiyele kuMengameli Cyril Ramaphosa ukuthi kube uyena obonisana ngalo noMogoeng. UMagashule uthe beyi-ANC, bayaziwa ukuthi bayahambisana nombono wabantu basePalestine wokucindezelwa kwelakwa-Israel. “Mayelana nezinkampani ezingaphansi kukahulumeni ezifuna ukudiliza, siphakamise ukuthi abazothinteka banikezwe amakhono amasha azobasiza,” usho njalo. Uthe ukudiliza kuka-Eskom neSABC, ngeke kulethe isithombe esihle ngoba abasebenzi abaqashwe kulezi zinkampani bondla imindeni  yabo, bakhokhela izimoto nemizi. Uthe lesi sigungu siphinde sakuqaphela ukuthi uphiko oluqoqela uhulumeni imali yentela, alikwazanga ukwenza umsebenzi walo ngendlela ejwayelekile ngenxa yeCovid-19. Mayelana nokusebenza kwamakhansela emphakathini, uphakamise ukuthi umphakathi usebenzisane nawo, wathi kunoR20 billion uhulumeni ahlele ukuwunikeza omasipala ngenhloso yokufeza izidingo zomphakathi. “Izindaba ezikhulunywayo nezingelona iqiniso, lokho akusho ukuthi kusuke sekunecala elikhona. Abomthetho bakhona okungavulwa kubona amacala uma kukhona okungahambi kahle,” usho kanje. Ubephendula umbuzo ngokusanda kushiwo owayengusihlalo webhodi lePassenger Rail Association of South Africa (Prasa), uMnuz Popo Molefe obevele kwiKhomishini kaZondo ephenya ngokubuswa kwezwe yidlanzana, ukuthi isigungu esiphezulu se-ANC iTop Six, sabe sinolwazi ngenkohlakalo yamathenda emali eyizigidi eyayidla lubi kwiPrasa ngesikhathi esengusihlalo webhodi layo. 