Izitolo zakwaBoxer zisabele ikhwelo, ukuze zihlangabezane nalesi simo ngokuthi ziqoqe izijumbana zokudla ezingabiza uR2 million, ukuqinisekisa ukuthi imindeni engu- 40 000 inakho ukudla kulobu busika obushubisa umnkantsha. Umqondisi ophikweni lwezokukhangisa kulesi sitolo, uMnuz Andrew Mills, uthe ngemali ewu-10c ebinikelwa ngabathengi, nebibanjwa kuyona yonke impahla ebithengwa esitolo phakathi kukaMashi no-Ephreli ezweni, abakwaBoxer bakwazile ukuqoqa uR2 million. Uthe izinhlangano ezingenzi nzuzo ezingu-398 ezweni lonke zithole izijumbana zokudla ezingu-10 000. “Siyaziqhenya ngokusiza izinhlangano eziningi kulezi zinyanga ezinzima. Sibonga nabathengi bethu ngosizo lwabo olwenze umehluko emindenini eminingi edinga usizo,” kusho uMills. Uthe ukuhanjiswa kwezijumbana zokudla kuqale kule nyanga, kanti igxathu lokugcina lokuthi kunikezwe izinhlangano kuzoba isonto lokuqala lenyanga ezayo. Kuzonikelelwa izindawo okuhlala kuzo izintandane, amakhaya abadala nezinye izinhlangano zomphakathi. KwaZulu-Natal kuthiwa izinhlangano zomphakathi ezisezindaweni okubalwa kuzo uMlaza, eLadysmith, iMpangeni nePort Edward sezingaqala ukulanda izijumbana.