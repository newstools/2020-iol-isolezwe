UNDUNANKULU waKwaZulu-Natal uMnuz Sihle Zikalala uthe iCovid-19 isidla lubi kuwo wonke amawadi komasipala kulesi sifundazwe. Udalule lokhu embikweni wakhe wamaSontonke lapho abikela khona  abantu bakulesi sifundazwe ngokwakamuva okuthinta ukusabalala kweCovid-19. Phakathi kwezindawo ezibalwe uZikalala athe leli gciwane lidla lubi kuzona, yiseMlaza, Pinetown, Nanda, Phoenix, Mzimkhulu, KwaMashu, Ntuzuma, Osizweni, Dumbe, Nongoma, Phongolo, Steadville nakwezinye eziningi. Uthe ngokwalo mbiko wakamuva, akabali lezi zindawo ngoba efuna abantu abahlala kuzo babandlululwe. “IKwaZulu-Natal isiyisizinda senhlekelele yeCovid-19. Ngikusho lokhu ukuze siqikelele ukulandela imithetho yenhlanzeko yokulwa nokusabalala kwaleli gciwane,” kusho uZikalala. Ucele abaholi bomdaba, bamasonto, izinduna nabomphakathi ukuthi balekelele ukulawula abantu uma besemingcwabeni nakweminye imicimbi ukuthi bangeqi isibalo esibekiwe esabekwa uhulumeni ngoba yilokho okubhebhethekisa leli gciwane. Uthe inkinga asebeyitholile uma bexoxa nodokotela nabahlengikazi, wukuthi abantu beza ezibhedlela sebegula kakhulu. Ngokusho kukaZikalala, hhayi ngoba benqabela abantu ukuthi basebenzise ezinye izindlela zokuzelapha, kodwa ufisa basebenzise nokwelashwa ngokuthi baye ezibhedlela. “Akulona iqiniso okushiwo abanye ukuthi uma uya esibhedlela usuyokufa,” kuchaza yena. Mayelana nokufa kwabantu kulesi sifundazwe, uthe isibalo sesikhuphuke safika ku-614. Kuleli sonto nje lilodwa, uthe kufe abantu abangu-198 kulesi sifundazwe okwenze isibalo safinyelela ku-614. Uthe iTheku nje lilodwa, selinabantu abangu-345 asebeshonile kulona. UZikalala uthe abasebenzi bezempilo asebehaqeke ngaleli gciwane kulesi sifundazwe, bangu-2,176. UNkk Nomagugu Simelane Zulu onguNgqongqoshe wezeMpilo kulesi sifundazwe, unxuse odokotela babadlulisele ezibhedlela abantu uma bebona ukuthi kukhona okungahambi kahle kubona ngoba sibukeka sinyuka isibalo sabantu abashonela emakhaya ngenxa yeCovid-19. "Sizokhuluma nodokotela lapha eThekwini mayelana nalokhu njengoba sakhuluma nabo oThukela ngenkinga efanayo," kuthembisa uNkk Simelane Zulu. 