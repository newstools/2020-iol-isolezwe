UNGQONGQOSHE wezeMpilo kuleli, uDkt Zweli Mkhize uthi kuzobheda kakhulu ngemibhede ezibhedlela zakuleli njengoba sanda ngokwedlulele isibalo sabantu okudingeka balaliswe ezibhedlela ngenxa yeCovid-19. UMkhize usho lokhu ngesikhathi ekhuluma namalunga ePhalamende namhlanje. Uthe yize kwakunesibikezelo sokuthi nakuba bebaningi abantu abazohaqwa yileli gciwane, kodwa bambalwa abazogcina bedinge ukuthi balaliswe ezibhedlela. Kodwa ngebhadi izibhedlela zakuleli zizohluleka ukumelana nomthamo wabantu njengoba izibalo ziqombola njengamanje. Ngokwezibalo ezikhishwe ngoLwesibili, bangaphezu kuka215 000 abantu bakuleli asebehaqwe yileli gciwane kanti abawu-3 502 sebedlulile emhlabeni. Asebesindile bona bangu102 299. UMkhize uthe izifundazwe njengamanje ezisenkingeni ngesibalo esiphezulu sabahaqekile okuyiGauteng ne-Eastern Cape, ziyahluleka ukumelana nomthamo wabantu abadinga ukulaliswa emagumbini abagula kakhulu. â€œOkwamanje imibhede ezibhedlela ezise-Eastern Cape naseGauteng, kuqagulwa ukuthi ngeke yanele. Ngisho nalezo ziguli ezizobe zingadingi ukulaliswa kwawabagula kakhulu, nakuzona kuyabheda. Emasontweni amane ezayo kulindeleke kuminyane utshumo ezibhedlela zikahulumeni nezizimele","kusho uMkhize. Nokho uMkhize uthe kukhona abakwenzayo ukuzama ukubhekana nale ngwadla njengoba kunamasu abizwa ngeSurge Strategy azosiza ukuthi iziguli zikwazi ukusizakala ngaphansi kwalesi simo esibucayi. Uthe kunezinye izibhedlela ezakhiwe izizosiza kakhulu ukuze izwe likwazi ukubhekana nale nkinga. Lezi zibhedlela ziseGauteng (NASREC), KwaZulu-Natal (Pietermaritzburg) nase-Eastern Cape (Port Elizabeth, VW). Mayelana nekhambi lokwelapha leli gciwane, uMkhize uthe uMnyango wezeMpilo usebenzisana noMnyango wezokuHweba nezeziMboni ukukhiqiza ubuchwepheshe obaziwa ngamaAir Pressure. 