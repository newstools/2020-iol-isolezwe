Izolo bekunomhlangano wokuvotela uhlelo olusha lokuhlenga iSAA olukubeka kucace ukuthi kuzoba nenkampani entsha yamabhanoyi ezosebenzisana nohulumeni nezinkampani ezizimele. Emhlanganweni kuvele ukuthi uMnyango wamaBhizinisi kaHulumeni uzomemezela ibhodi elisha nesikhulu esiphezulu sesikhashana senkampani entsha yamabhanoyi okuzoba wuMnuz Phillip Saunders. Ukuphasiswa kohlelo lwebhizinisi kwenzeke emuva kwezinyanga eziyisithupha kwazise bekunomdonsiswano phakathi koMnyango wamaBhizinisi kaHulumeni, izinyunyana nabebebhekele uhlelo lokuhlenga iSAA. Inkampani entsha yamabhanoyi izodinga uR10 billion ukuze iqale ukusebenza ikhokhe nezikweletu zakwaSAA. Kuzodingeka nemali yokuholela abasebenzi abalinganiselwa ku-1 000 abazoba senkampanini entsha. Kulindeleke ukuthi kudilizwe abasebenzi abangaphezu kuka 2 700. Kuzokhumbuleka ukuthi iNational Union of Metalworkers of South Africa neSouth African Cabin Crew Association nezinye izinyunyana bezingahambisani nokuthi kuthathwe isibalo esincane sabasebenzi enkampanini entsha. Kodwa izinyunyana zigcine zivumelene nohulumeni ngokuthi kunabasebenzi abazodilizwa abanye beqashwe yinkampani entsha. INumsa ithe abanye abasebenzi abawu-1 000 kwabazodilizwa bazoba sohlelweni lokuthuthukisa amakhono oluzoba yizinyanga eziwu-12. “Ngaphezu kwesibalo sabasebenzi abawu-1 000 abazosebenza enkampanini entsha. Sicelile ukuthi kube nohlelo lokuthuthukisa amakhono abanye abasebenzi abawu-1 000 ukuze bathole imisebenzi emisha ezovela kule nkampani. Inhloso yethu wukuqinisekisa ukuthi akulahleki imisebenzi eminingi. Sizoqhubeka nokuzibophezela ohlelweni lokuhlenga le nkampani ngoba ibalulekile,” kusho iNumsa esitatimendeni. UMnuz Alf Lees okhulumela iDA kwezamabhizinisi kahulumeni uthe abakweletwa yiSAA baxebula umkhoma ngoba sebezokhokhelwa uR16.4 billion uma sekunenkampani entsha. Uchaze usuku lwayizolo njengoluphoxayo ngoba ababolekisa ngemali babeyifaka emgodini wakwaSAA bazi kahle ukuthi noma le nkampani ingawa uhulumeni uzobakhokhela esebenzisa imali yabakhokhi bentela.