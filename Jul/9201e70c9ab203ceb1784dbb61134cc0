UNksz Zulu uveze ukuthi bathole izicelo eziwu-7.7 million kanti sebekhokhe ngaphezu kukaR1 billion kwabanye ababefake izicelo zoR350. Ekhuluma esithangamini nabezindaba seNational Command Council (NCC) ngoMsombuluko, uNksz Zulu uthe izicelo zabantu abawu-4 424 720 ziphasile. Abantu abawu-2 174 046 uthe kutholakale ukuthi banenye imali abayitholayo okubalwa isibonelelo sikahulumeni, umshwalense wabangasebe, i-Unemployment Insurance Fund (UIF) noma bathola uxhaso kwiNational Student Financial Aid Scheme (NSFAS). “Siyakuqonda ukuthi kunabantu abakhathazekile abalinde ukuthola isibonelelo sikaR350 kodwa kufanele siqinisekise imininingwane yabo ukuze imali iye kubantu abafanele. Kufanele sithole ukuthi abanayo enye imali abayitholayo,” kusho uNksz Zulu. NgeSonto uMengameli Cyril Ramaphosa umemezele ukuthi kuzovalwa ukudayiswa kotshwala, ukuhamba ungasifakile isifonyo kuzoba yicala waphinde wathi akekho okufanele atholakale ethwabaza emuva kuka-9 ebusuku kuya ku-4 ekuseni ngaphandle kwabasebenzi abanelungelo lokuhamba ngalezo zikhathi. Lesi simemezelo silandela ukuth isibalo sababulawe yiCovid-19 sesidlule ku-4000 kanti esabahaqwe yigciwane siya ku-300 000. Ngosuku baphakathi kuka-12 000 no-13 000 abathola imiphumela yokuthi sebehaqwe yiCovid-19. URamaphosa ugxeke abantu ngokungalandeli imithetho yeCovid-19 kwazise bayaqhubeka nokwenza imicimbi lapho kuhlangana khona abantu abaningi. Ungqongqoshe wezeMpilo uDkt Zweli Mkhize uxwayise ngokuthi abantu abaqhubeke nokunaka ezinye izifo ngoba uma beziziba kusho ukuthi baningi abazofa. Uthe izifo okubalwa kuzo esofuba, iHIV, ushukela, umdlavuza nesomfutho wegazi kufanele zinakwe nazo. “Kubalulekile ukuthi abantu balande imishanguzo yabo emitholampilo nasezibhedlela ukuze izifo abaphila nazo zingabi namandla. Sibonile ukuthi sehlile isibalo sabantu abahlolwa iHIV, isifo sofuba nabagomayo kanjalo nabahlela umndeni selokhu kuqubuke iCovid-19,” kusho uMkhize. Ukugcizelele ukuthi iCovid-19 isazobakhona ngakho abantu kufanele baqinisekise ukuthi balalela imithetho kahulumeni badle nemishanguzo yezinye izifo abaphila nazo. “Ezinye izifo zizobabulala abantu uma zingalawulwa kulesi sikhathi. Asikwazi ukwenza sengathi sihlushwa yiCovid-19 kuphela kufanele sibhekelele zonke izifo. Asifuni ukuthi kube nezifo ezingosomathuba ezizohlasela abantu,” kusho uMkhize. Balinganiselwa ku 8 million abaneHIV eNingizimu Afrika, abawu 4 million banoshukela. Ucwaningo luveza ukuthi umuntu oyedwa kwabathathu unesifo somfutho wegazi. Lezi zifo uMkhize uthe zandisa amathuba okushona kwabaphethwe yiCovid-19.