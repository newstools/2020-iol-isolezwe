ISIBALO sabantu bakuleli sesigabadule sisuka ku-57 million ngo-2018, safinyela ku-59 million ngo-2020. UMnuz Risenga Maluleke oyiStatistician-General sakuleli, wethule umbiko okusuke kuqondwe ngawo ukuthi kwazeke isibalo sabantu asebekhona kuleli lizwe ngalesi sikhathi sonyaka, i-2020 Mid-Year Population Estimates Report. Lo mbiko ubuqukethe izinkomba ngezinga lokuzalwa kwabantu kuleli, ukufa kwabo, indlela abakhula ngayo nesibalo sabantu bangaphandle abangena kuleli. Mayelana nokukhula kwesibalo sabantu bakuleli kulo nyaka, uthe njengamanje bakhule bafika eminyakeni engu-65. Uthe iFree State yisona sifundazwe njengamanje esinabantu abangakhuli bafinyelele ezingeni leminyaka esibaliwe uma kuqhathanisa nezinye izifundazwe zakuleli. “IGauteng iyona esinabantu abaningi abadlula abakwezinye izifundazwe kuleli ilandelwe yiKwaZulu-Natal,” kuchaza uRisenga. Uthe ukukhuphuka kwesibalo sabantu baseGauteng, kudalwa wukuthi iningi labantu uma licabanga ukuya emadolobheni amakhulu, iGauteng iyona efika kuqala emiqondweni yabo. “Nabantu abafuduka beqhamuka emazweni angaphandle, iGauteng iyona efika kuqala kubona,” echaza. Phezu kokuthi iHIV/AIDS kuyisifo esasiza kabi uma siqhathaniswa nezinye, uthe izinkomba zithi sehlile isibalo sabantu cishe ngohhafu ababulawa yingculazi kuleli kulo nyaka. “Isibalo sabantu abaphila ne-HIV/AIDS  kulo nyaka sikhomba ukuthi bangu-7,8 million kuleli,”kusho uMaluleke. Uthe umphakathi wabantu abamnyama ubukeka ugcwele abantu abasebasha uma uqhathanisa nabantu abamhlophe abaphila isikhathi eside kunabo.  