USHAQEKILE umndeni nomphakathi waseZigeni, eMbumbulu, ngokudutshulwa kwesoka nentombi yalo ebivakashile, abatholwe bebulewe endlini izolo ekuseni. UMnuz Scelo Mzulwini (27) nentombi yakhe uNksz Noxolo Makhanya (26 ) waseFolweni, batholwe ekuseni izolo, benamanxeba okudutshulwa. Isolezwe lithole ukuthi kuzwakale kuqhuma izibhamu ngo-9 ebusuku, abomndeni bathi boyobheka endlini yebhungu ekuseni, bafica benqunu bebulewe. Umfowabo kamufi uMnuz Sazi Mkhize, uthe akazi ngempela ukuthi bekwenzenjani. “Asazi kwenzekeni le nto yenzeke eMbumbulu, ngifike phezu kwesimo. Mina bengiseThekwini, asazi nathi sishaqekile ngoba asimazeli lutho umfowethu. "Intombi yakhe ibimvakashele, base bedutshulwa. Siwumndeni sithi umsebenzi usemaphoyiseni, sesiyozwa ngawo ukuthi kwenzekeni,” kusho uMkhize. Uyise omncane kaNoxolo uMnuz Zabalaza Makhanya, uthe bethuke boma, beshayelwa ucingo kuthiwa usebulewe esokeni ngoba bebengalazi kwalelo soka. “Asazi lutho, kungene ucingo ekuseni luvela lapho kwenzeke khona leyo ngozi eMbumbulu. Sagijima saya khona, safica isidumbu sesithathwa amaphoyisa. Sithole ukuthi ubeye esokeni lakhe, asilazi lelo soka, ngiqale ukulizwa namhlanje. Asazi yini ebingenza kuhlaselwe indodakazi, thina sishaqekile nje ngokwenzekile,” kusho uMakhanya. Okhulumela amaphoyisa KwaZulu-Natal, uCapt Nqobile Gwala, uthe kuphenywa amacala amabili okubulala. “Amaphoyisa aseMbumbulu aphenya amacala okubulala, ngokobufakazi ngabo-5 ekuseni namhlanje (izolo), eZigeni, eMbumbulu, kutholwe izidumbu ezimbili endlini, esowesilisa ona-27 nowesifazane ona-26, bebenamanxeba amaningi okudutshulwa emzimbeni. "Ebusuku ngayizolo (ngoMsombuluko), abomndeni bezwe kuqhuma izibhamu endlini. Bathe sebeyobheka ekuseni bazithela phezu kwezidumbu. Imbangela yokubulawa kwabo ayaziwa, kusaphenywa,” kusho uCapt Gwala. UNksz Makhanya kuvele ukuthi ushiye ingane eneminyaka eyisikhombisa, okungeyona eyesoka. Isoka kuthiwa belingenayo ingane. Laba bobabili bebengasebenzi.