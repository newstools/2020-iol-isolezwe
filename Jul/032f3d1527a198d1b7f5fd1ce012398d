UMnyango wezeMpilo kuleli owengamelwe wuDkt Zwelini Mkhize uzophenya kabanzi ngokushona kukasomabhizinisi obesanda kumbhalela incwadi ekhononda ngenhlalo engeyinhle esikhungweni abagonqiswe kuso ngenxa yokuhaqwa yiCovid-19. UShonisani Lethole, 33, ushone ngemuva kwezinsuku ezinhlanu ethumele isikhalazo sokuncishwa ukudla esibhedlela esiseTembisa eGauteng. Ubhalele uMnyango kaMkhize esebenzisa uTwitter, kodwa ngebhadi uze wadlula emhlabeni angayitholanga impendulo. Kuleli khasi watshela uMkhize ukuthi sekuphele amahora awu-48 engakaze akuthi mbibi ukudla. “Mkhize .....akusabekezeleleki. Laba bantu abanandaba nathi. Sekuphele amahora awu-48 ngingakaze ngidle,"kusho lo somabhizinisi ebhala kuTwitter kaMkhize. ULethole ushonele kusona lesi sibhedlela abekhalaza ngaso. Wayebhalele uMkhize ngoJune 25. Wayamukelwe kulesi sibhedlela ngoJune 22 kulandela ukuthi ebe nezinkinga ezihambisana nokuphefumula kanzima. Ihhovisi likaMkhize litshele iphephandaba eliwuzakwabo weSolezwe ukuthi lesi sikhalazo salo somabhizinisi siyaphenywa. “Empeleni beluvele lukhona uphenyo olunzulu olwenziwayo ngalolu daba. Silindele,” kusho okhulumela uMnyango wezeMpilo uDkt Lwazi Manzi. Ngokukayise kaShonisani Lethole, u-Albert, abasebenzi bezempilo bafikile ngoLwesine bezoxolisa emndenini. “Kuyajabulisa ukuthi bafikile bazoxolisa kithinina. Akukho okutheni okudingidiwe ngaphandle kokuxolisa kwabo.Bathembisa ukubuye beze kithina ngemuva komngcwabo,"usho kanje. Umzala kamufi ozibize ngoBusi, uthe umndeni ufuna izimpendulo ngalokhu, ufuna nokuthi kube khona ojezayo ngokufa kwalo somabhizinisi. 