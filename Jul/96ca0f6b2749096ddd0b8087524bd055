Ngeledlule kuwo lo mgwaqo kudutshulwe umshayeli wetekisi ebinabagibeli wafela khona lapho, kwaba khona abalimalayo. Umphathi wehhovisi leSantaco KwaZulu-Natal, uMnuz Sfiso Shangase uthe sekuyisikhathi sokuthi udlame luphele embonini yamatekisi. Uthe bazwile ngetekisi elalelwe unyendle edutshulwe inabagibeli. “Inkolelo yethu siyihhovisi leSantaco wukuthi kumele kuhlalwe phansi kuxoxwe ngezinkinga. Akukho okungabahlula ukuthola isixazululo sako uma behlezi phansi bebambisene. Siphatheke kabi ngokulimala kwabagibeli ngoba yibo abaphathi bethu, ngaphandle kwabo ayikho imali engena kuleli bhizinisi,” kusho uShangase. Ihhovisi leSantaco lifisela abalimele ukululama okusheshayo. Lithe ibuhlungu into eyenzekile futhi abakwazi ukuthethelela isenzo esinesihluku kanje. “Sicela noma ubani ongaba nolwazi ngalokhu kuhlaselwa kwetekisi azame ukuxhumana namaphoyisa khona zizotholakala lezi zigilamkhuba ezibona ukuthi kulungile ukuhlasela itekisi inabagibeli. Sikubeka phambili ukuphepha kwabagibeli nabashayeli bethu kumele bahlezi bephephile,” kusho uShangase. Okhulumela amaphoyisa KwaZulu-Natal, uColonel Thembeka Mbele, uthe amaphoyisa aphenya icala lokuzama ukubulala. “Kudutshulwe itekisi umshayeli wahluleka ukuyilawula. Kulimale abagibeli abayisithupha baphuthunyiswa esibhedlela. Kuvulwe icala lokuzama ukubulala eliphenywa amaphoyisa asesiteshini saseNanda,” kusho uColonel Mbele.