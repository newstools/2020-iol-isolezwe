IMINDENI yaKwaMashu edla imbuya ngothi izolala namhlanje ihleka yodwa njengoba izobe yemukela izijumbane zokudla ngaphansi kohlelo lweKasi 2 Kasi Social Relief Program. Le mindeni  iqoqene eKwaMashu Sports Centre namuhla ukuzokwamukela lokhu kudla okubiza uR2 000, isijumbane ngasinye. Umsunguli walolu hlelo, uMnuz Lwazi Nqetho, uthe ngalesi sikhwama bahlose ukusiza imindeni edla imbuya ngothi emalokishini aseThekwini kulesi sikhathi esinzima esidalwe yisifo seCovid-19. "ICoronavirus ihlasele umhlaba wonke futhi akekho umuntu owayezihlinzekele ngalokho, eshiya abantu bekhahlamezekile ngakwezomnotho ngenxa yokuvalwa kwezwe. Yingakho iKasi 2 Kasi ibone kunesidingo sokulekelela. Kulesi sikhathi iKasi 2 Kasi ithole ukuthi iningi labantu abadala bakuleli, imindeni ephethwe yizingane nabantu abakhubazekile  bantu izinto eziyizidingo nqangi." Uthe baqala lolu hlelo behlose ukusiza amalokishi akuleli dolobha kuphela kodwa manje selusabalele nezwe lonke. "Lolu hlelo luhlose ukunikela ngezijumbane zokudla emindenini ezibiza uR2 000 ukuze ukudla kukwazi ukondla imindeni izinyanga ezimbili." UNqetho uthe kulolu hlelo abakhethi mabala njengoba bengabheki ukuthi umndeni wesekela liphi iqembu lepolitiki. Uthe lesi sikhwama selokhu sethulwa ngoMeyi 15 kodwa sesitakule imindeni eminingi yaseMlaza,  Mayville,Cato Manor, KwaDabeka naseClermont. "Asigcini ngokunikela ngokudla kuphela kodwa sinikezela nangama-sanitizer nezifonyo." Uthe bazosuka KwaMashu balibhekise eMagaba Hall, eHammersdale ngo-Agasti 2 ngo10 ekuseni naseShadows, KwaDabeka, eClermont ngo12 emini. Esephetha uNqetho unxuse nabanye osomabhizinisi ukuba baphonse itshe esivivaneni ukuze lolu hlelo luqhubeke nokuyotakula eminye imindeni nakwezinye izifundazwe.