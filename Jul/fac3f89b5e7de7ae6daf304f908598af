UNzimande ubeyohlola inyuvesi izolo emuva kwesimemezelo sakhe sokuthi kumele kubuyele * -33% wezitshudeni. Ukhulume ngohlelo lokufunda nge-internet athe kuyamjabulisa ukuthi inyuvesi inendlela yokubona izitshudeni ezifunda ngayo. Lokhu kusiza nokuthi kusizakale lezo zitshudeni ezinezingqinamba ukufunda nge-internet. “Ngithole ukuthi * -100% wabasebenzi abafundisayo sebenawo ama-laptop. Kuyangijabulisa kakhulu lokho. Ngiyathembisa ukuthi kuzophela le nyanga izitshudeni sezinawo amalaptop ne-data ukuze zifunde kahle nge-internet. Zonke izinhlelo zamalungiselelo okuvula ziyangigculisa, ikakhulukazi ngoba sisendaweni esemakhaya.” Uthe zikhona izinhlelo zokuhlangabezana nenselelo yokushoda kwamanzi nogesi. Mayelana nokushoda kwezindawo zokuhlala okudale imibhikisho ekuqaleni konyaka, uNzimande uthe udaba luseqhulwini. Uthe kuwumbono wakhe ukuthi kugxilwe ezikhungweni ezisemakhaya ukuthi zibhekelelwe ukuthola izindawo zokuhlala izitshudeni. NgoMsombuluko izitshudeni zibhikishe ngaphandle kwenyuvesi zikhononda ngokungawatholi ama-laptop ne-data yokufunda. Zithe ziyasala ezifundweni njengoba kuqhutshekwa nokufunda nge-internet. UNzimande ugcizelele ukuthi unyaka wokufunda kuzo zonke izikhungo kulindeleke ukuthi uphothulwe ngoMashi. Uthe lokhu kwenziwa wukuphazanyiswa yiCovid-19. Kungenzeka ezinye izikhungo zisheshe ziqede kunesikhathi esinqunyiwe. UNzimande bekumele azungeze isikhungo ebheka izindawo zokuhlala izitshudeni okungenzekanga ngoba ethe akaphilile kahle. USolwazi Sipho Seepe, omunye wabaphathi besikhungo, uthe bakujabulele ukuvakashelwa wungqongqoshe ngoba bazokwazi nokuthola iziyalo nomhlanhlandlela. UNzimande kulindeleke ukuthi aqhubeke nokuvakashela ezinye izikhungo kuzwelonke ebheka ukuthi sezikulungele yini ukwamukela izitshudeni. 