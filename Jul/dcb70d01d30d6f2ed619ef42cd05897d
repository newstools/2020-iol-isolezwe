UMENGAMELI Cyril Ramaphosa umemezele ukuthi sebuvaliwe futhi utshwala kuleli kulandela ukunyuka kwesibalo sabantu abangeniswe ezibhedlela ngenxa yezingozi ezithinta uphuzo oludakayo. URamaphosa ngeSonto ebusuku uthe bathathe lesi sinqumo njengendlela yokwehlisa ingcindezi ebhekene nabasebenzi bezempilo ezibhedlela kanye nokuqinisekisa ukuthi kukhona imibhede eyanele ezibhedlela njengoba iCovid-19 isisabalala ngamandla kuleli. "Kunobufakazi obucacile bokuthi ukudayiswa kukatshwala kunomthelela kwingcindezi ebhekene nezibhedlela ikakhuluza emagunjini abalimele nawabagula kakhulu ngenxa yezingozi zezimoto nokulimala kudlame oludalwa ngenxa yophuzo oludakayo," kusho uRamaphosa. URamaphosa uphinde wamemezela ukuthi abantu ngeke besavunyelwa ukuyaluza emigwaqeni kusukela ngo-9 ebusuku kuya-4 ekuseni ngaphandle kwalabo abasuke beya noma bephuma emsebenzini noma kudokotela. UMengameli uphinde wakhuza umkhuba walabo abavakashela abangani babo noma amalungu emndeni yabo. Uthe bathole imibiko yokuthi abantu sebehambela imingcwabo, imishado neminye imicimbi bengayigcini imithetho kathaqa ebekiwe yokungaseqi isibalo sabantu abawu-50, ukufaka izifonyo kanye nokuhlala ngokuqhelelana. URamaphosa ukhumbuze abantu bakuleli ukuthi wonke umuntu kumele afake isifonyo uma esemphakathini. URamphosa uphinde wamemezela ukuthi amatekisi asevumelekile ukulayisha agcwale inqobo nje uma amawindi ezovulwa indlela yonke. Uhulumeni uqinisa umthetho nje isibalo sabahaqwe yiCovid-19 kuleli sinyukele ku-276 242 kanti leli gciwane selibulale abawu-4 079 kuleli.