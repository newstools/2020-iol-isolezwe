UMnuz Sanele Ernest Khomo (30) nonina, uNkk Bonani “MaZamisa” Zwane, bakhishelwe incwadi yenkantolo egunyaza ukuthi baboshwe. Isitatimende samaphoyisa asikhiphe izolo, abaseshi base-Hibberdene bacela umphakathi ukuthi ubasize ukubathola. Okhulumela amaphoyisa KwaZulu-Natal, uColonel Thembeka Mbele, uthe bafunwa mayelana namacala okubulala abesifazane ababili. “Kuphume incwadi egunyaza ukuboshwa kwabo. NgoJuni 13 kwabulawa abesifazane ababili, omunye walimala ngesikhathi bedutshulwa lapho behlala khona. Kwavulwa amacala amabili okubulala necala lokuzama ukubulala esiteshini sase-Hibberdene. USanele kungenzeka ukuthi use-Pelgrim, eSiphingo, Emlaza kwa-U noma eFolweni. Ushayela VW Passat noma Isuzu LDV emhlohge enezinombolo zase-Eastern Cape. Ongaba nolwazi angathintana nomphenyi wecala uDetective Warrant Officer Yugen Moodley kwethi: 082 339 7842 noma amaphoyisa aseHibberdene kwethi: 039 699 9800,” kusho uCol Mbele.