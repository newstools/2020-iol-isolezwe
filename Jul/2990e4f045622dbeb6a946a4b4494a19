Ukulungiswa kwengqalasizinda yikona okuholele ekunqanyulweni kukagesi ngempelasonto. Amathimba ka-Eskom asebenza ngokuzikhandla ukuqinisekisa ukuthi ingqalasizinda efile iyalungiswa ukuze kubuye ugesi. Awukho ugesi owenele okwamanje ngakho akukho okusashintshile ngezinhlelo zokunqamula ugesi. Kusukela ngoLwesihlanu i-Eskom ibinqamula ugesi ngokwesigaba sesibili kusukela ngo-8 ekuseni kuze kube wu-10 ebusuku. “Kubalulekile ukuthi sinqamule ugesi ukuze sibuyise ugesi osilahlekele. Kufanele sibuyise nalowo ohlala ezinqolobaneni zethu ngoba kusazobanda ngakho abantu bazowusebenzisa kakhulu ugesi,” kusho isitatimende. Iziteshi zabo zikagesi i-Arnot, Duvha neKendal zigcine zilungile. Kwezinye iziteshi kusalungiswa ingqalasizinda okubalwa kuzo iTutuka, Kriel neHendrina okuyikona okwenza ukuthi ugesi unqanyulwe ngokwesigaba sesibili. Abakwa-Eskom bacele abantu ukuthi bonge ugesi ukuze bakwazi ukonga ugesi ezinqolobaneni zabo. Bathe bazomemezela uma kunoshintsho esimeni sikagesi. Ekusukeni i-Eskom ibithe ugesi uzonqamuka izinsuku ezintathu kuphela ebusika njengoba sekwenzeka lesi simo. Bazithethelele ngokuthi isimo sishintshwe wukufa kwengqalasizinda yabo egugile.