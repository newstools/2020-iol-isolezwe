Esitatimendeni esithunyelwe yiSassa kuvela ukuthi abaphelelwe yisikhathì ngesikhathi elakuleli lingena kuthaqa, asikho isidingo sokuthi bayovuselela ngoba bazoqhubeka bathole imali yesibonelelo kuze kube * -Okthoba nonyaka. “Ukubhebhetheka kweCovid-19 kuholele ekutheni uMnyango wezeMpilo umise zonke izinhlelo ukuze ulwe negciwane. Isibonelelo sikahulumeni sesikhashana sithatha kuphela izinyanga ezingu-12 bese kuthi abasuke behlomula kudingeke ukuthi baphinde bafake izicelo ngokugunyazwa yizincwadi ezichaza isimo sempilo,” kusho isitatimende. ISassa ithe iqhamuke namaqhinga amasha azosetshenziswa kusukela kule nyanga lapho zonke izifunda kumele zixhumane noMnyango wezeMpilo ezifundazweni ukuthola ukuthi yiluphi uxhaso ezingaluthola. Iveze ukuthi ababefake izicelo kodwa bangakwazi ukuphothula ukufaka izicelo ngenxa kathaqa, osekunezinkinga zokuphelelwa yisikhathi kwezincwadi zabo zodokokotela, ezithatha izinyanga ezintathu, bazokwazi ukuqhubeka nezicelo kwazise izincwadi ngeke zisathathwa njengeziphelelwe yisikhathi. Iphinde yaveza ukuthi kuzophinde kubhekwe nalezo zicelo ezafakwa ngaphambi kukathaqa zathunyelwa ukuyocwaningwa kodwa kwangabe kusenzeka ngenxa kathaqa kanye nabahola isibonelelo sokukhubazeka abagcine ukuhola ngoJanuwari kulo nyaka ngenxa yokuthi abakwazanga ukuphothula ukuhlolwa kwabo. Kuthiwa bonke ababe nezinkinga bazosizwa emahhovisi aseduzane nabo alolu phiko, kanti bazofonelwa ngezinsuku ezehlukene ukugwema isiminyaminya. Kulabo abafake izicelo zesibonelelo sokugula abadinga ukuhlolwa ngodokotela ukuqinisekisa ukuthi bafanele ukuzithola, bangakwazi ukuvakashela odokotela bakwaSassa kanti kuthiwa isibalo sabafuna ukubonana nodokotela sesehliswe sisuka ku-40 saba ku-20 ngenhloso yokugwema ukubhebhetheka kwegciwane. Le nhlangano ithe amahhovisi ophiko lwezimpesheni azoba nezinsuku ezimbili esontweni ezizobe zibekelwe ukuthi kusizwe kuphela abafaka izicelo zokuthola imali yesibonelelo sokugula.