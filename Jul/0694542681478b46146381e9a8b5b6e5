UMnuz Bongani Majola (34), uNksz Ncamisile Vilakazi (35), Mnuz Bongani Mjadu (47) oyilungu lomndeni walapho bekugaywe khona, bashone ngemuva kokuphuza umqombothi okuthiwa ubugaywe kwamakhelwane ngesonto eledlule. Owesilisa wesine kwabashonile (igama eligodliwe ngoba imizamo yokuxhumana nomndeni wakhe ingaphumelelanga), kuthiwa ushone ngoLwesithathu. UMajola kuthiwa ushone ngoLwesihlanu olwedlule beqeda ukuphuza utshwala obabugaywe kaMjadu kanti imindeni yabashonile isola isalukazi salo muzi ngokufaka umuthi otshwaleni yize nawo walahlekelwa yilungu lawo. UMjadu naye ushone ngoLwesihlanu kanti uNksz Vilakazi kuthiwa ushonele esibhedlela ngeSonto. Omunye (esihluleke sancama ukumthola) kuthiwa usinde ngokulambisa kwasiza izibiba nobisi okuthiwa isisu sasisho ukumjuqa. Kuvele ukuthi yena wafika ngakusasa seyehlile inhlekelele wafika wakhishelwa wona umqombothi. Udadewabo kaMajola, uNksz Nontobeko Gwala, elandisa Isolezwe ngokwenzekile, uthe ngoLwesihlanu umfowabo ucelwe yisalukazi sakwaMjadu ukuthi azophuza kwazise sasigayile futhi kwakubikwe ukuthi kuzohlatshwa izinkomo ezine kulo muzi. “Umfowethu sasihlele ukugubha usuku lwakhe lokuzalwa. Ngesikhathi ngifika ekhaya ngoba kwakukhona okuthile esasihlele ukumubungaza ngakho ngosuku lwakhe, ngatshelwa ukuthi babizwe ugogo wakamakhelwane,” kusho uNksz Gwala. Uthe kwafika umbiko wokuthi akalandwe ngoba useqiwe izinkamba kwathi uma befika bamfica elele. Uthe bamthatha bamthwala ngebhala kwathi uma befika ekhaya baqaphela ukuthi akanyakazi kwaze kwaphoqa ukuthi bafonele omunye osebenza kuma-ambulensi ukuze azozombheka, wabatshela ukuthi usenesikhathi eshonile. Uqhube wathi besashaqiswe yilokho bezwe isililo kwaMjadu lapho bekugaywe khona kuthiwa sekushone indodana yakhona. UNksz Nana Vilakazi okhulumela umndeni wakaVilakazi, uthe ngesikhathi izingane zifika zizocela udadewabo, bamnqabela kodwa wagcina eqile. Ngesikhathi Isolezwe lithinta uNksz Ntombifuthi Mjadu mayelana nalolu daba uvumile ukuthi umfowabo ube ngomunye wabashonile. Ngesikhathi ebuzwa ngokuthi kuwuphethe kanjani umndeni ukuthi kusolwe wona ngokufa kwalaba, ucele ukuthi abuye afonelwe ngesinye isikhathi. UMnuz S’celo Thembani osekomitini lomphakathi kule ndawo, uthe bahambele imindeni ukuzama ukudambisa isimo ngoba imimoya emindenini ibiphakeme kusolwa abakwaMjadu ngokudlisa abashonile. Uthe kwaze kwadingeka ukuthi kubizwe amaphoyisa ukuze angenelele. “Sixhumene nekhansela le-ward ukuthi silekelele abashonelwe ngoba kunemindeni ekhale ngokuthi ayinazo izimfanelo ezanele zokufihla abathandiweyo bayo,” kusho uThembani. Yize kuthiwa bane abashone ngokuyamaniswa nalesi sigameko, kodwa amaphoyisa aqinisekise ukuthi kuvulwe idokodo lophenyo ngokufa komuntu oyedwa. Okhulumela amaphoyisa KwaZulu-Natal uColonel Thembeka Mbele, uthe idokodo lophenyo ngokufa komuntu livulwe esiteshini samaphoyisa KwaDukuza. “Isidumbu sendoda eneminyaka engu-47 satholwa lapho ihlala khona ngoLwesihlanu ebusuku. Kuzohlolwa isidumbu ukuthola ngembangela yokufa kwayo,” kusho uColonel Mbele.