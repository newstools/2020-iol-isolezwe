Njengamanje ayaziwa imbangela yomlilo oshise imijondolo eyisikhombisa abantu basala dengwane. Kulimale indoda eyodwa eshe emzimbeni nasekhanda yaphuthunyiswa emtholampilo isimo sibucayi, yabe isidluliselwa esibhedlela. Omunye oshelwe, uNksz Nonkululeko Mabaso, uthe sebephenduke omantunta nendishi. “Umlilo ushise konke ebesinakho - ukudla, izimpahla futhi kasinandawo yokulala. Sisale dengwane. Njengamanje siyazibonela, sicela indawo yokulala komakhelwane nasezihlotsheni,” kusho uNksz Mabaso. Ikhansela laku-ward 42 eThekwini, uNksz Happy Mkhize, lithe njengamanje lilinde umbiko wethimba elibhekele izinhlekelele elizobanika umkhombandlela. UNksz Mkhize uthe uphuma engena efongqa isigqoko kosomabhizinisi nakunoma ngubani ongaba noxhaso olungalekelela imindeni eshelwe. “Ngixhumana nomasipala ukuthi atholele imindeni izimpahla zokuvuselela kabusha imijondolo yayo ngesikhathi sisalinde ukuqala kwezinhlelo zokuthuthukiswa komphakathi. Sibafunela indawo abantu, senzela ukuthi umuntu abe nomhlaba wakhe uma sekumele akhelwe. Udaba lwabo silusukumele. Abezinhlekelele bazosethulela umbiko wabo kusasa (esho namhlanje).” UNksz Mkhize uthe kulukhuni ukuthola usizo ngokushesha eminyangweni yomkhandlu ngenxa yomvalelandlini.