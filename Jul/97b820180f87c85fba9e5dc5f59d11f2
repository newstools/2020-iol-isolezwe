UMlotshwa akafikanga kodwa uthumele incwadi yommeli esho ukuthi ngeke akwazi ukuza ngoba ubuholi beNFP kabukho emthethweni futhi busabangwa enkantolo. Isolezwe ngeSonto liphinde lahosha ukuthi uMnuz Sheik Emam Mansoor oyimele ePhalamende bekufanele angene ngoLwesihlanu esithangamini kodwa wangafika naye wathumela incwadi efanayo nekaMlotshwa. UMansoor echazela leli phephandaba ngokungaveli kwakhe, uthe incwadi yenkantolo ikubeka kucace ukuthi akunganyakazi lutho kuze kuphothulwe udaba olusenkantolo. “Bephula umthetho labo abangibizela ekomitini ngoba inkantolo yakubeka kwacaca ukuthi ubuholi abukho kuze kube kuqedwa udaba enkantolo. Ukweqa umyalelo wenkantolo kuyicala. Angiyanga impela ngithumele incwadi ngabatshela ukuthi bephula umthetho,’’ kusho uMansoor. UMlotshwa akatholakalanga ocingweni lwakhe belungangeni. UNobhala-Jikelele weNFP, uMnuz Canaan Mdletshe, ukuqinisekisile ukuthi uMlotshwa noMansoor abafikanga esithangamini kodwa ngeke bame ukubashushisa ngoba badelela iqembu. Uthe iqembu libathole benamacala lakhetha ukubadedela. “Abasewona amalungu ethu sebengabantu nje phaqa noma nikhuluma nabo niyobe nikhuluma nabanumzane nje abangamalungu omphakathi,’’ kusho uMdletshe Kuthiwa isithangami besibekelwe ukuthi sihlale izinsuku ezintathu kuqulwe amacala abaholi bobabili. I-NFP ike yazama ukubaxosha ezikhundleni zabo ePhalamende nasesiShayamthetho kodwa bagoloza baze bafaka iqembu enkantolo yafika yabavuna. UMlotshwa wayevele efake iqembu enkantolo ephikisa ingqungquthela yokukhetha ubuholi eyayihleli oLundi ngoDisemba wonyaka odlule. Icala kulindeleke ukuthi lingene eNkantolo eNkulu eMgungundlovu ngasekupheleni kwenyanga ezayo.