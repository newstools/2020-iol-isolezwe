I-NFP ifuna luphenywe woKlebe udaba lokulahleka kwemali yeqembu enguR1.2 million, okuthiwa ikhwabaniswe phakathi kukaDisemba 2019 noJanuwari 2020. Isolezwe ngeSonto lithole ukuthi kunecala elivulelwe abaholi ababili abaqavile eqenjini ngokuduka kwale mali okuthiwa ngeyeqembu. Kuke kwavela kaningi ukuthi iNFP inezinkinga zemali futhi ibhekene nezikweletu kodwa yona yathembisa ukuthi iyasilungisa isimo. UNobhala -Jikelele weNFP uMnuz Canaan Mdletshe uthi kunemali yeqembu engaqondakali ukuthi yenzeni futhi bavule icala ukuze baphendule labo ababethenjwe ngemali yeqembu. "Kunombiko wekomidi lethu lezimali okhomba ukuthi kufanele sixhumane noKlebe ngoba kufanele siphenye sijule, sihlehle sifike ku-2014. Siyazi ukuthi bekukhokhelwa abacwaningimabhuku ukuba bahlolisise amabhuku. Imali besiyithola ePhalamende, kwi-IEC nasesiShayamthetho, sifuna konke kuhlale obala ngoba le mali ngeyabakhokhi bentela,’’ kusho uMdletshe. Uthe imali akufanele ibhubhudlwe kudliwe inyama echwachwabisiwe namawayini ekubeni kungeyabakhokhi bentela. UMdletshe uthe sebelivulile icala emaphoyiseni banethemba lokuthi azosebenza ngendlela egculisayo ukuze bathole iqiniso. Okhulumela amaphoyisa KwaZulu-Natal uColonel Thembeka Mbele ukuqinisekisile ukuthi likhona icala eliphenywayo. " Amaphoyisa aseMbilo aphenya icala lokukhwabanisa. Kuthiwa phakathi kukaDisemba 2019 kuya kuJauwari 2020 kwakhwatshaniswa imali enguR1.2 million uphenyo lusaqhubeka ,’’ kusho uColonel uMbele. Kuvela indaba yemali nje, iNFP isanda kukhomba indlela abaholi ababili ibasola ngokungaziphathi kahle. Phezu kwakho konke lokho kunodaba olusenkantolo ngobuholi beqembu. Kunamalungu amangalele iqembu akhala ngengqungquthela yokukhetha ubuholi, ehlale Olundi ngoDisemba odlule. Leyo ngqungquthela yabuyisela uNkk Zanele kaMagwaza- Msibi kwesokuba wumengameli weqembu, kwathathwa nesinqumo sokuthi aqhubeke nokuhola kuze kulamule igodi. Amalungu athi ingqungquthela ayihambanga kahle futhi yayingekho emthethweni, udaba kulindeleke ukuthi lungene ngasekupheleni kwenyanga ezayo eNkantolo eNkulu eMgungundlovu.