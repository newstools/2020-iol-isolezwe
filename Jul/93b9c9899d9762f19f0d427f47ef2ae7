Uphiko oluphenya amacala amaphoyisa i-Independent Police Investigative Directorate (Ipid), ngeSonto luthumele isitatimende kwabezindaba luthi luyaphenya ngecala okushone kulo abathathu. Okhulumela i-Ipid uNksz Ndileka Cola, uthe isigameko senzeke ngoMgqibelo ebusuku. Uthe amaphoyisa amabili asesiteshini saseParkview abeqaphe isimo ngesikhathi ebona umsolwa entshontsha itekisi. “Ngokophenyo, umsolwa ukhombe amaphoyisa ngesibhamu wabaleka wangena kwenye imoto. Abasolwa badubulane namaphoyisa, kwadubuleka abathathu, oyedwa kubona uboshiwe abanye bafa. Amaphoyisa acelwe ukuba alethe izibhamu azisebenzisile, kusaphenywa ngecala,” kusho uNksz Cola. Emotweni yabasolwa kuthiwa kutholakale isibhamu esisodwa, ama-jammers amabili, izinto zokugqekeza imizi, okokugqekeza izimoto nenqwaba yokhiye bezimoto. Kuphinde kwatholakala ukuthi emotweni bebenezinombolo zemoto ezimbili ezingamanga. Bayiswe emakhazeni aseHillbrow, imoto yathathwa amaphoyisa. Kusalindwe imindeni ukuze ikhombe izidumbu. Uphenyo luyaqhubeka.