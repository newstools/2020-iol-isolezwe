UKaunda uthe eNingizimu Afrika abantu abakwazi ukuthenga ngoba abasebenzi futhi bayahlupheka. Ukhulume kanje ngoMgqibelo ehholo iMandlakaZulu, eMlaza emngcwabeni wekhansela le-ANC elibulawe eNgonyameni eMlaza, uMnuz Bhekithemba Phungula (65). UPhungula udutshulwe esegcekeni kwakhe wafa, yindoda engaziwa eyayimlalele unyendle emasontweni amabili edlule. “Asikwazi ukuthula abantu bakithi belala bengazi ukuthi bazodlani. Uma thina singabaholi singakwemukela ukuthi ngeke sicebe esikhathini esifushane, lokho kuyosiza abantu baseThekwini,” kusho uKaunda. Uthe cabanga uKaunda enikezwe amandla uKhongolose, abone ukuthi impesheni isiseduze futhi uyabona uzophuma engenalutho, bese esungula izinkampani ezizohlomula, ukuze zimhlephulele. “Ngeke liyendawo leli Theku lakithi. Okungenani angihlale nginje, ngoba angikaze ngikhulele ukuba usomabhizinisi inqobo nje uma uKhongolose ehlinzeke abantu baseThekwini ngezidingo. Lokho kuyosakhela izitha eziningi. Abanye njengoba sihlangene namhlanje, kukhona abathi lona uzosivimba, akagudluke naye. Sithumela umyalezo ocace bha, singabantwana bakaNkulunkulu, asiphileli wena. Ungayihlela into yakho kodwa siyodlula uma sekufike isikhathi hhayi ngoba kuthanda wena,” kuxwayisa uKaunda. Uthe kunabantu abazibiza nge-business forum, wathi yiziboshwa, ezaboshelwa ukweba izimoto kodwa sebezibiza ngamasosha oMkhonto weSizwe. Uthe abantu abangasibangi isikhala sobukhansela esivulekile, kungafi muntu kubangwa izikhundla. UKaunda uthe ababulali bazitshela ukuthi baqedile ngoPhungula abamdubula phambi komkakhe nezingane. “Izinto nemicabango abekade ekholelwa kuzona uPhungula ngeke uzithathe, zizoqhubeka. Ubuholi begatsha buzozenza. Umthetho awuthathe indawo yawo. Silahlekelwe umholi, iqhawe. Uwumele umphakathi yize ebenokukhubazeka,” kusho imeya. Izikhulumi ebezishintshana zichaze uPhungula njengomholi oqotho obewumele umphakathi wakhe kwaze kwasekugcineni.