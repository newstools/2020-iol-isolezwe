Isidumbu sikaThabiso Nzuza (11) wakwa-Q eMlaza obefunda uGrade 3 eDurban Primary, sitholwe sicwiyiwe singenandlebe nangalo izolo, sisegcekeni lakamakhelwane. Umndeni usola ukuthi lokhu kwenziwe umuntu obezama ukudukisa umkhondo ngokubheca abakamakhelwane ngecala. Ubabekazi kaThabiso, uNksz Silindile Ngcobo, obezifikele mathupha emahhovisi eSolezwe izolo ezobika ngokunyamalala kwakhe ngaphambi kokuthi kuvele imibiko yokuthi sekutholakale isidumbu, uthe umufi ubengumuntu owaziwayo endaweni ngoba ubeyingane ekhuluma ngezandla engakwazi ukukhuluma. “Ugcine ukubonakala edlala emgwaqweni ongasekhaya Umdlebe, lapho ejwayele ukudlala khona. Lokhu kuyakhombisa ukuthi kwenziwe umuntu wakhona endaweni ngoba bekuyingane ejwayele abantu abaningi futhi siyasisola isenzo sokuthakathaka kule nto. Lo muntu umlahle kulo muzi ngoba efuna ukudukisa umkhondo,” kusho uNksz Ngcobo. Uthe lesi sehlo sibashaqise kakhulu ngoba ngesikhathi egcina ukubonakala ngoLwesibili bebenethemba lokuthi bazomthola ephila yize bese kuphele izinsuku engatholakali ekubeni engesiyo ingane ezulayo. Uthe ngendlela okusobala ngayo lapho isidumbu sakhe sitholwe khona, kuyacaca ukuthi ababulali badlule bamtshinga okwenza ziqine izinsolo zokuthi ubulawe umuntu okhona endaweni. Okhulumela amaphoyisa KwaZulu-Natal uColonel Thembeka Mbele, uthe bebengakawutholi umbiko ngalolu daba.