ABAHOLI be-EFF baziqhathe nomphakathi ngokungahloniphi imithetho yokuvalwa kwezwe okuhloswe ngayo ukunqanda ukubhebhetheka kwegciwane leCovid-19. Umholi waleli qembu uMnuz Julius Malema nosihlalo kuzwelonke, u--Advocate Dali Mpofu, bagxekwe ezinkundleni zokuxhumana emuva kokuthatha isithombe namalungu akwaMandela besondelene futhi bengazigqokile izifonyo. UMalema noMpofu bebehambele umngcwabo kaZindzi Mandela, oyindodakazi kaDkt Nelson Mandela noNkk Winnie Madikizela-Mandela. UZindzi, obeyiNxusa lakuleli eDenmark, ushonele esibhedlela saseThekwini ngoMsombuluko futhi wafihlwa emathuneni aseFourways Memorial Park ngoLwesihlanu. Ngokusho kwendodana kamufi, uZondwa, unina ushone ngosuku athole ngalo ukuthi uhaqwe yisifo seCovid-19. Imbangela yokushona kwakhe ayikaziwa. Njengoba abantu sebebalelwa ku320 000 asebehaqekile kuleli, iNingizimu Afrika ilele isithupha emazweni aseyizidleke zeCoronavirus. Uhulumeni usemkhankasweni wokunxusa abantu ukuba bahlale beqhelelene ngebanga elingu1.5 mitre futhi bagqike izifonyo. Ukuhlangana emuva kwemingcwabo kunqandwe kaningi nguhulumeni. UMelama ubekhuluma kakhulu, ethi akuqiniswe imithetho yokuvalwa kwezwe ukunqanda ukubhebhetheka kwegciwane. Muva nje i-EFF ikhwele yadilika kuhulumeni ngokuvumela amatekisi ukuba alayishe isibalo sabantu esingu100%. Okhulumela i-EFF uVuyani Pambo uthintiwe ukuba aphawule kulolu daba kodwa ucingo lwakhe belucishiwe.