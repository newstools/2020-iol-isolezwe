OWAYENGUMENGAMELI uMnuz Thabo Mbeki ethula inkulumo emngcwabeni wesishoshovu somzabalazo uMnuz Andrew Mlangeni umchaze njengomholi owayemangalisa. UMlangeni ushone ngesonto eledlule eneminyaka engu-95, uyena yedwa obesesele kwabashushiswa ecaleni elalaziwa ngeRivonia. UMbeki ekhuluma emngcwabeni eSoweto izolo, uthe uMlangeni ubewufanele umngcwabo wokuhlonishwa wuMbuso awunikezwe uhulumeni. UMbeki uthe kumele i-ANC isebenzise ukushona kukaMlangeni ukuvuselela umbutho nokuthi kube nengqungquthela ezolungisa izinto okunezikhalo ngazo. UMbeki uthe ingqungquthela ye-ANC eyayise-Nasrec ka-54 yayibheke izinto ezifana nenkohlakalo, ubuqembuqembu nokunye. “Kwakuyinto elindelekile ukuthi uMlangeni uma ekhathazeke nge-ANC akukhulume okwakumkhathaza. Umoya wakhe uyohlale unathi, kumele siqhubeke nalokhu abekumele. Kumele sizibophezele ekwakheni kabusha i-ANC abayakha (oMlangeni), le-ANC ayekhathazekile ngayo,” kusho uMbeki. “Abanye bathi kumele siye engqungqutheleni siyocubungulula izinto, kumele senze lokho ukuze le nsizwa endala iphumule kahle, lapho ikhona ilale ngokuthula. Sihloniphe imisebenzi yayo,” kusho uMbeki. UNgqongqoshe wezeMfundo eGauteng uMnuz Panyaza Lesufi, uthe ngeke bayikhohlwe imisebenzi kamufi emihle. Uthe wayilelwa inkululeko futhi wayengumholi oqotho. ULesufi uthe balahlekelwe umuntu owayelikhuluma iqiniso. “Wayekhuluma into injengoba injalo, eyivikela i-ANC. Wawulwela ngempela umzalabazo,” kusho uLesufi. ULesufi uhlabe inkohlakalo edla lubi wathi lokho kubukela phansi okwalwelwa uMlangeni.