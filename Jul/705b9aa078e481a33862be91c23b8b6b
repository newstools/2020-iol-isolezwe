Esitatimendeni esithunyelwe kwabezindaba izolo, abesikhwama somshwalense wabasebenzi, i-UIF baveze ukuthi ngo-Ephreli bakhokhe uR19.6-billion kubasebenzi abawu-3 871948 nabaqashi abawu-351 722 abebefakele abasebenzi babo izicelo. NgoMeyi ikhokhe uR9.7 billion kanti ngoJuni ikhokhe uR1.6 billion kwabawu-409 647. Abawu-238 091 bafakelwe imali kuma akhawunti abo. Abe-UIF bazibophezela ngokuthi bazokhokhela abasebenzi abathikamezwe yiCovid-19 uR40 billion ngesikhathi bebona ukuthi lesifo sithikameza izinhlaka zomnotho. I-UIF ngeke isayikhokha imali kubasebenzi abancishiselwe imiholo ngenxa yeCovid-19 nezinkampani ezithikamezwe yigciwane kodwa izokhokhela abaphelelwe wumsebenzi nabanye abafaka ezinye izicelo ze-UIF. UKhomishana weCompensation Fund uMnuz Vuyo Mafata uthe muva nje bathola izicelo zabagulayo abangangakwazi ukusebenza. “Uma abasebenzi begula bafaka izicelo kwiCompensation Fund. Siyazamukela nezicelo zabaqashi abasuke befuna imali yabasebenzi abasuke behleli ekhaya izinsuku eziwu-14 ngenxa yeCovid-19,” kusho uMafata. Isitatimende siphethe ngokuthi abahloli bomnyango wezabasebenzi bathole ukuthi * -57% wezinkampani ezizimele ziyayilandela imithetho yokuphepha yeCovid-19. Wu-47% kuphela ezinkampanini zikahulumeni olandela imithetho yeCovid-19. Abe-UIF badonse ngendlebe abaqashi bathi mabalandele imithetho yeCovid-19 ngoba uma beyiziba kuzoshona abantu.