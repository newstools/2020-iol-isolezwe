Izimpondo zitholwe yiSouth African Revenue Service (SARS) ngesikhathi ihlola impahla ephuma kuleli, iya kwamanye amazwe. Kuthiwa izimpondo bezithunyelwa eKuala Lumpur. UMnuz Musa Mntambo wezokuxhumana kwezeMvelo KZN Wildlife, uthe bayajabula ngokubanjwa kwalezi zimpondo bathemba ukuthi uphenyo lwamaphoyisa luzoveza ukuthi beziya kubani. “Siyathemba uphenyo luzoholela amaphoyisa kofishi abakhulu abaqhuba lo mkhuba omubi wokubulawa kobhejane. Sifuna kwenziwe nophenyo oluzoveza ukuthi lezi zimpondo ngezobhejane bakusiphi isiqiwi. Ukutholwa kwalezi zimpondo kubuyisa ithemba lokuthi sizoyinqoba lempi yokubulawa kobhejane bethu,” kusho uMntambo. Ngokwesitatimende sakwaSARS izimpondo zobhejane bezithukuswe emabhokisini ayisithupha abenezicathulo. Oklebe bavule icala emuva kokwaziswa ngalezi zimpondo, uphenyo luyaqhubeka. Khona ngoLwesibili kubuye kwatholakala izimbaza zikaR1 million ebeziya eChina. Kutholakale ne-ephedrine kaR600 000 ebithukuswe kuma-cartrige eprinter ebiyiswa eMadagascar.. I-ephedrine yikhemikhali elisetshenziswa ukulwa nezifo ezithinta ukuphefumula nezinye. UKhomishana wakwaSARS uMnuz Edward Keiswetter uthe: “Izigameko zobugebengu zidlangile. Zisilahlekisela ngentela esiyiqoqa empahleni ehlukene. Ziphinde zilimaze umnotho wethu. Kuyangijabulisa ukubanjwa kwale mpahla e-OR Tambo. Ngibonga kakhulu kubasebenzi bakwaSARS ababhekelele impahla ngemizamo yabo yokulwa nobugebengu.” Uxwayise ezinye izigebengu ezizimisele ngokushushumbisa impahla ngobugebengu nokudoja ukukhokha intela, wathi abasebenzi bakwaSARS basiqaphe ngeso lokhozi isimo ukuqinisekisa ukuthi yonke impahla ephumayo kube ngesemthethweni.