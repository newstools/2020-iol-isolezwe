OWAYEYIMENYA yaseThekwini, uNkk Zandile Gumede ufuna amacala abekwe wona enkohlakalo nokukhwabanisa asukela ngo-2017, asulwe ohlwini lwamacala asenkantolo. Usho lokhu ekhuluma nabalandeli bakhe ngaphandle kweNkantolo yamaCala ezeziMali eThekwini emva kokuthi icala lakhe lihlehliselwe uSepthemba 10. UNkk Gumede usolwa ngomacala okukhwabanisa nenkohlakalo amayelana nethenda lika R430 million lokuthuthwa kukadoti eThekwini. Ubevele nabanye asolwa nabo abangu-17. UNkk Gumede uphinde wasola inkantolo ngokungavumeli abezindaba ukuthi bangene ngaphakathi enkantolo ukuzocoshela leli cala, wabuza ukuthi yini esishintshile njengoba phambilini bebevunyelwa. Kuzokhumbuleka ukuthi uNkk Gumede uvela kule nkantolo nje, wayegcine ukuvela kuyona ngoMeyi 21. Mayelana nokuhlehliselwa uSepthemba kwecala likaNkk Gumede, inkantolo ithe isadinga ukwenza olunye uphenyo olunzulu ngokusoleka kwakhe kulawa macala. Esinye isizathu esibekwe yinkantolo, kube wukuthi abaphenyi abaningi baleli cala bahlala ngaphandle kwesifundazwe iKwaZulu-Natal, ngakho ngenxa yeCovid-19 abakwazanga ukunikezela le  nkantolo ngeminye imininingwane, nokuthi babe yingxenye yaleli cala. Okhulumela abalandeli bakaNkk Gumede, uMnuz Mzomuhle Dube, uthe bazomeseka kuze kube sekugcineni uNkk Gumede ngoba kuze kube yimanje inkantolo ayikaphumeli obala isho ukuthi imaphi amacala embeka wona, ngaziphi izizathu. “Sekuphele unyaka engekho amacala okuthiwa abekwe uMama uGumede. Lokhu kusho ukuthi asikho isidingo sokuthi inkantolo iqhubeke naleli cala,” kusho uDube. Ubonge abalandeli bakaNkk Gumede ngokuzomeseka ekubeni kuyisikhathi esinzima seCovid-19. “Njengosopolitiki leli cala liyambambezela ngoba unemisebenzi eminingi okumele ngabe uyayenza,” kubalisa uDube. Njengoba uNkk Gumede wayekade engusihlalo we-ANC esifundeni iTheku ngaphambi kokuthi amiswe ekubeni yimeya nosihlalo wale nhlangano kulesi sifunda, uDube uthe lawa magatsha asameseka ngokugcwele uNkk Gumede ngoba ngokwawo, “umsulwa”. UNkk Gumede ungaphandle ngebheyili kaR50 000, kanti asolwa nabo bona banikezwa ibheyili kaR5 000 umuntu emunye. Ngonyaka odlule ngo-Okthoba, oKlebe ne-Asset Forfeiture Unit bagasela emzini kaNkk Gumede kwathathwa impahla emzini wakhe oseNanda . Ngaleso sikhathi uNkk Bathabile Dlamini ongumengameli we-ANC Women’s League, wathi bayameseka uNkk Gumede. Wakhala ngokuthi uNkk Gumede uyahlukunyezwa ngoba nakhu engumuntu wesifazane. 