INKULUMO kaNgqongqoshe wezeMpilo kuzwelonke, uDkt Zweli Mkhize, maqondana nendaba yezibalo zabanegciwane iCorona KwaZulu-Natal nase-Eastern Cape ifake itwetwe kubantu abaningi. UMkhize ubehlaziya isimo sezibalo zeCorona ezifundazweni. Phakathi nesonto, uMkhize ukhulume into edala uvalo ngesikhathi ethi iKwaZulu-Natal ingase inyuke yedlule iGauteng ngezibalo zabantu abahaqekile. UMkhize uphawule kanje ngesikhathi ehambele isibhedlela sesikhashana eNasrec, eGoli. Ngesikhathi uMkhize ekhuluma bekuyiGauteng ebihamba phambili ngezibalo kodwa uMkhize wexwayisa ngokuthi lokhu kungase kushintshe. Ekuqaleni iWestern Cape ike yazihola phambili zonke izifundazwe ngezibalo eziphezulu njengoba seyedlulwe yiGauteng engaqali ukuzihola phambili. Lokhu kusobala ukuthi izibalo zenyuka ngokushesha kungazelele muntu. IKwaZulu-Natal beyilele isine phambi kwayo kukhona i-Eastern Cape neWestern Cape. Umuntu wokuqala owahaqwa yiCorona kuleli, watholakala KwaZulu-Natal kodwa wagcina eluleme. Selokhu kuqale umkhankaso wokulwa neCorona uMkhize ubelokhu ebonakala ebeka izinto ngembaba nakuba zithanda ukwethusa kodwa washo wangananaza ukuthi iCorona isazohlala isikhathi eside futhi ingase ibambe abantu abaningi impela. Wagcizelela kakhulu ivangeli lokubambisana kuzo zonke izinhlaka. UMkhize uthe ukwenyuka mawala kwezibalo KwaZulu-Natal kuyamkhathaza futhi uxoxisana nabaholi besifundazwe ukuzama ukuthola ukuthi kuzokwenziwa njani ukubhula umlilo obonakala usha ubuhanguhangu. Umbuzo omkhulu uthi ngabantu yini abasuke bebudedengu bengalandeli imiyalelo noma iCorona idlubulundela noma ngabe kuzanywe konke? Ungoti kwezempilo osesikhungweni semfudo ephakeme i-UKZN, uSolwazi Nombulelo Magula, uyichazile indaba yokungathekisa ukwenyuka kwezibalo ukuthi kusukela kuphi. Uchaze nezimbangela zokwenyuka kwezibalo. “Ongoti ezindaweni okuhlolelwa kuzo iCorona bayakwazi ukubona ukuthi umuntu angase athelele abantu abangaki noma cishe usethelele abantu abangaki bese kucwaningwa lezo zibalo. “Yizona ezisebenzayo ukungathekisa ukuthi izibalo zingase zenyuke kanjani. Indaba ilele ekuziphatheni kwabantu balandele imiyalelo ngoba akuyona eyokudlala,’’ kuchaza uSolwazi Magula. Uthe kuyiqiniso ukuthi njengamanje izwe libheke esigabeni sokunyuka kwezibalo kakhulu, cishe ezweni lonke. “Uhulumeni ukube akaze amise ukusebenza okujwayelekile ezweni ngabe konakala kakhulu, abantu bebezofa ubugingqigingqi ngesikhathi esincane okudlula lokhu okwenzeka manje. Impi yokulwa negciwane kufanele inqotshwe emphakathini ingaze ifike esibhedlela ngoba uhlelo lwezempilo luzothwala kanzima,’’ kuchaza uSolwazi Magula. Uthe imigomo yokufaka isifonyo, ukuhlamba izandla nokuqhola ngemithi ebulala amagciwane nokuqhelelana kusafanele kulandelwe. USolwazi Magula ucacise nangendaba yesikhathi sonyaka nesimo sezulu nomthelela wakho kwiCorona. Uthe ukubanda nokushisa akunawo umthelela kakhulu kwiCorona, umehluko wukuthi ebusika kuba yisikhathi somkhuhlane kubantu nokwenza kube nzima ukwehlukanisa ukuthi yiCorona noma wumkhuhlane ojwayelekile. Uthe kodwa abantu akufanele bazibe uma kukhona abakuzwayo bashayele izinombolo zikahulumeni bathole ulwazi. Ukhuze nendaba yokugcaluza nokuhlela amadili. USolwazi Magula ukhale kakhulu nangabantu abathi iCorona yinto engekho wathi bayingozi emphakathini ngoba bazothelela abantu abalandela imigomo ebekiwe. Uthe into ewumanqoba wukulandela imigomo kahulumeni. UNdunankulu waKwaZulu-Natal, uMnuz Sihle Zikalala uke wacashunwa ekhuluma ngalo lolu daba, ethi izibalo bezilindeleke ukuthi zenyuke kakhulu esifundazweni kodwa zangenyuka kakhulu. Uthe kodwa nazo izibalo ezikhona manje ziyakhathaza futhi kuyacaca ukuthi kusafanelwe kwenziwe okungaphezulu ukuzama ukunqanda isimo. Umbuzo osalayo ngowokuthi ngabe zinyuswa yini izibalo? UNgqongqoshe wezeMpilo KwaZulu-Natal, uNkk Nomagugu Simelane-Zulu, uke wacashunwa ephawula ngesimo sasesibhedlela i-Albert Luthuli Central Hospital eThekwini. Umbiko weDaily News enguzakwabo weSolezwe NgeSonto uveze ukuthi lesi sibhedlela sinabantu abangaphezu kuka-300 abahaqwe yiCorona. UNkk Simelane-Zulu uthembise ukuthi kuzothunyelwa ithimba elizobheka isimo liqinisekise ukuthi iyalandelwa yonke imithetho esibhedlela. Isibhedlela okukhulunywa ngaso singezinye eziyigugu esifundazweni, sinconywa ngokuba sezingeni eliphezulu ngokwengqalasizinda nezinga labasebenzi abaqashwe khona liphezulu. Akusona kuphela isibhedlela kodwa nezikole zivalwa ubuthaphuthaphu. Amahhovisi omasipala abehlukene esifundazweni nawo ayavalwa ngenxa yezibalo zeCorona. Ngisho neziteshi zamaphoyisa azisali. Nezinye izikhungo eziningi okuhlangana kuzo abantu. 