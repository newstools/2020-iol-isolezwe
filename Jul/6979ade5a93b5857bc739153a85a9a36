UDkt Lissah Joice Themba Mthalane (80) nomyeni wakhe uMnuz Baldwin Mthalane (84), kuthiwa batholwe sebewumlotha emzini wabo okusolakala ukuthi bashiswe wumlilo uqutshulwe wukuwa kwekhandlela ebebelikhanyisile belele ngezintatha zangeSonto. Okhulumela umndeni, uNksz Bongile Mthalane, obesefana nendodakazi, uthe laba bebehlala bobabili njengoba bebengenazo izingane ezizalwa yibona. “Bekungabantu abebezihlalela kahle emzini wabo nathi sibavakashela nabo babuye bavakashe. “Cishe bekushe amagulubhu ekamelweni labo banquma ukukhanyisa ikhandlela,” kusho uNksz Mthalane. Uthe isidumbu sikayise sitholwe sishe siwumlotha egunjini lokugezela kanti esikanina sitholwe ekameleni abebelala kulo. “Sisola ukuthi ubaba uthe uma exhilwa yintuthu wazama ukungena egunjini lokugeza ukuze adonse umoya kodwa ngenxa yobukhulu bomlilo wagcina ehluleka. “Lesi sigameko sisishaqisile siwumndeni ngoba bekungabantu abadala ebesingalindele ukuthi sebengashona kabuhlungu kangaka,” kuqhuba uNksz Mthalane. Uthe laba bashadikazi bese behlale ndawonye isikhathi eside njengoba bese kuphele iminyaka engu-53 bashada. Bebephinde babe ngosomabhizinisi abathandwayo njengoba bebengabalimi bomoba, benanesitolo sokudla endaweni. UDkt Mthalane kuthiwa ubeseke waphatha isibhedlela saseNgwelezane ngeminyaka yango-1980 kanti uke waba ngowesifazane wokuqala ukuba yilungu lesiShayamthetho kuhulumeni waKwaZulu ngaphansi kweKhabhinethi eyayiholwa inkosi Mangosuthu Buthelezi. Ubengusihlalo wokuqala wesifazane wekomiti loMnyango wezeMpilo ngemuva kokuthi elakuleli lithole inkululeko. I-IFP ithumele amazwi enduduzo emndenini ngokushona kabuhlungu kwalaba abashadile abese bekhulile. USihlalo we-IFP kuzwelonke uMnuz Blessed Gwala, uthe iqhaza elabanjwa uDkt Mthalane lizohlala likhumbuza abantu bakuleli ukuthi leli qembu liyakholelwa kubaholi besifazane abanombono omuhle. “Siyi-IFP siyaziqhenya ngokubumba umholi wesifazane nabanye abaholi abakuhulumeni abafana naye. “Sithi dudu emndenini, kumalungu e-IFP nakumengameli wayo uMnuz Velenkosini Hlabisa nobuholi bonke,” kusho uGwala. Okhulumela amaphoyisa KwaZulu-Natal, uCol Thembeka Mbele, uthe kuvulwe idokodo lophenyo ngokufa kwabantu nokucekeleka phansi kwempahla esiteshini samaphoyisa saseMpangeni. “Amaphoyisa athole umbiko ngezintatha zangeSonto ngokusha komuzi eNgwelezane emgwaqweni uFundani. Ngesikhathi efika athole izidumbu zabashadile abaneminyaka ephakathi kuka-80 no-84 emzini wabo,” kusho uCol Mbele.