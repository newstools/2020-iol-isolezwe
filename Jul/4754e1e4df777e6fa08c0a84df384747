IZAKHAMUZI zasemjondolo iSiyahlala eCape Town, zibhikishe ngaphandle kweNkantolo yeMantshi yaseWynberg izolo, zizokweseka isalukazi esadlwengulwa endaweni. Owesifazane oneminyaka engu-70 kusolwa ukuthi wadlwengulwa nguKhayalethu Mkhumathela (50), oyilungu loMbutho wezokuVikela kuleli ngenyanga eyedlule. Umndeni womgilwa bewusenkantolo okokuqala ngqa selokhu leli cala laqala. Ummeli woMbuso uCraig Esterhuyse uhambise uhlu lwezikhalazo olusayindwe nyizakhamuzi ezingu150 ebezicela ukuba umsolwa akanikezwa ibheyili. UMbuso bewuyiphikisa ibheyili futhi u-Esterhuyse uthe: "Umgilwa ngumuntu wesifazane osekhulile, kunomsindo enkantolo owenziwa ngabantu ababhikishela ukuba umsolwa anganikezwa ibheyili futhi zake zamshaya umsolwa ngaphambilini, zisangamphinda." Kodwa ummeli wommangalelwa uBotho Molefe uthe umsolwa uyena owondlayo kwakhe. "Usesebenze embuthweni wamasosha iminyaka engu24, akakaze wagwetshwa, wakhishelwa incwadi yokuthi aboshwe futhi unguyise wezingane ezimbili ezithembele kuye ukuze zikhule. Ngakho uma enqanikezwa ibheyili uzolahlekelwa wumsebenzi bese eyehluleka ukufundisa izingane zakhe." "Udaba sizoluhlehlisa kuze kube u-Agasti 4 mayelana nokwahlulelwa ngebheyili futhi umsolwa uzobuyela estokisini,"kusho iMantshi uGoolam Bawa." Ngaphandle kwenkantolo, umfowabo womsolwa uZilindile Kuku uthe: "Umsolwa kufanele anqatshelwe ibheyili ngoba kumele ngabe wazi kangcono." Inkantolo yezwa ukuthi owesifazane nomsolwa babephuza ngesikhathi kwenzeka lesi sigameko sokudlwengula. Umsolwa kuthiwa wakhapha umgilwa embhedeni wakhe (umgilwa); wamkhumula isikhindi sangaphansi maqede wamnukubeza ngokocansi.