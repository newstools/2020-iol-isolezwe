UPHIKO lwezempilo lomnyango wezeMfundo ePhakeme lusungule uhlaka oluzolekelela izitshudeni nabasebenza ezikhungweni zemfundo ephakeme ngezinkinga ezithinta ukuphazamiseka ngokwengqondo. IHigher Health ngokubambisana nomnyango wemfundo ephakeme, iSA Depression and Anxiety Group (SADAG) bethule inombolo ezosebenza ubusuku nemini ezosetshenziswa yizitshudeni nabasebenza ezikhungweni zemfundo ephakeme uma bedinga usizo lokwelulekwa noma uma bezizwa benengcindezi, ukwesaba okuhambisana nalesi sikhathi esinzima sokuhlasela kweCorona. UNgongqoshe womnyango uDkt Blade Nzimande, uthe kuzosizakala izitshudeni nabasebenza ezikhungweni zemfundo ezehlukene abalinganiselwa ku-2 million. “Izitatimende zenhlangano yezizwe, i-United Nations nenhlangano yezempilo emhlabeni, iWorld Health Organization (WHO) nongoti bezempilo zikhomba ukuthi baningi abanengcindezi nokwesaba ngalesi sikhathi. Abantu abaningi banovalo lokuthi kuzophela imisebenzi, ukwehla komnotho, ikusasa lezemfundo nalo alicacile, uvalo nokwesaba ukuthi bazogula njengoba zikhula izibalo zabahlaselwa yigciwane,” kusho yena. Uthe ukuhlasela kwegciwane kuhlukumeza abantu emphefumulweni nasenyameni, akekho ongathinteki omncane nomdala. “ICovid-19 iholela ekutheni zande izitshudeni ezizizwa zikhathazekile, zinengcindezi, ezizwa sengathi zinomzwangedwa ngenxa yokuthi azazi ukuthi zizoziphothula yini izifundo zazo. Ukuba khona kwesikhungo sokweluleka esinjengalesi kuyasiza njengoba lolu phiko esigabeni sokuqala lusiza izitshudeni ezikhungweni ezifunda kuzo. Uma kubonakala ukuthi othola usizo udinga abantu abanolwazi, uzosizakala ngokushayela nenombolo yamahhala ukuze athole abantu abaqeqeshiwe,” kusho uNzimande. Uqhube wathi iHigher Health yasungulwa yizitshudeni ukuze zilulekane ngezinto eziphazamisa umphefumulo ukuze kwehle ingcindezi kwehle nezinga lokuzibulala kwezitshudeni. “Njengoba lolu phiko lubambisene neSADAG oshaya ucingo usizwa noma yingaluphi ulimi kwezingu-11 ezisemthethweni. Abeluleki abaqeqeshiwe asebemnkantshubomvu kulo mkhakha batholakala uma ushayele inombolo yamahhala,” kusho yena. Uthe iHigher Health iqashe ongoti abangu-10 ezweni lonke abazobhekana nokusiza abadinga usizo lwesigaba sesithathu okungukuthi sebekhulumile nezitshudeni ezikhungweni zabo, bashayela nenombolo yamahhala kodwa basadinga futhi ukubonana nomunye umuntu. Inombolo yamahhala ithi:0800 363636.