Izinyunyana zothisha zinethemba lokuthi iKhabhinethi izomemezela ukuvalwa kwezikole amasonto amathathu ezweni lonke kulandela umhlangano ababe nawo nephini likaNgqongqoshe weMfundo eyiSisekelo, uNkk Reginah Mhaule. Lezi zinyunyana sekuyophela isonto zilokhu zikhale njalo ngokutheleleka kothisha nabafundi ezikoleni, zifuna ukuthi kumiswe ukufunda okungenani kuze kudlule igagasi elikhulu lokubhebhetheka kwegciwane iCovid-19 kuleli. Abaholi beSadtu neNaptosa batshele abezindaba namhlanje ukuthi kube nezinkomba zokuthi ikhabhinethi izizwile izikhalo zabo. Umholi weNaptosa uMnuz Basil Manuel uthe unethemba lokuthi sizophuma maduze isinqumo sokuthi izikole zivalwe, ngakolunye uhlangothi noNobhala Jikelele weSadtu uMugwena Maluleke usho okufanayo. UManuel noMaluleke bathe ukutheleleka kothisha nezingane kuzoqhubeka uma ziqhubeka ziya esikoleni. Ngokwalaba baholi, ikomidi iNational Coronavirus Command Council (NCCC), bazokwenza izincomo kwikhabhinethi, bese uNkk Angie Motshekga noma uMengameli wezwe enza isimemezelo ngalokhu. Okhulumela uMnyango wezeMfundo,uMnuz Elijah Mhlanga uthe imihlangano ngalokhu isangena iphuma, wathi ngeke aphawule ngokuthi isinqumo sizokhishwa nini.