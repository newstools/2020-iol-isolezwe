UKWANDA kwabasebenzi abahaqwe yigciwane leCovid-19 kuMasipala waseNdwedwe kuphoqelekile ukuba kuvalwe amahhovisi. OyiMenenenja yalo masipala uMnuz Musawenkosi Hadebe, uthe bavale amahhovisi abo kusukela ngoMsombuluko ukuze ahlanzwe kahle ngezibulali magciwane. "Abasebenzi bazosebenzela emakhaya ukuqinisekisa ukuthi ukuhanjiswa kwentuthuko kubantu akuphazamiseki. Amalungu omphakathi ayaziswa ukuthi umasipala uzokwenza konke okusemandleni ukuthi imisebenzi yawo esemqoka ayiphazamiseki," kusho isitatimende esenziwe nguHadebe. Uthe ithimba labo elibhekene nokunqanda ukubhebhetheka kwalesi sifo kubasebenzi bakamasipala lisebenza ngokuzikhandla ngokubambisana noMnyango wezeMpilo ukusheshisa izinhlelo zokuhlolwa kwabo bonke abasebenzi nalabo abake baxhumana nasebehaqekile. "Amalungu omphakathi azolokhu aziswa ngokuqhubekayo ezinkundleni zokuxhumana, ku-website nangezimemezelo zasemsakazweni," kuphetha uHadebe.