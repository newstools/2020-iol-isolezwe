IPhini likaMengameli wakuleli, uMnuz David Mabuza ngeke esaphendula imibuzo phambi kwekomidi lePhalamende likazwelonke ngoLwesine njengoba bekuhleliwe. UMabuza obekumele aphendule imibuzo ekomidini elibalulekile lasePhalamende, iNCOP , kuthiwe uyagula ngakho ngeke esakwazi ukwenza lokhu. "USomlomo weNational Assembly, uNkk Thandi Modise nosihlalo weNational Council of Provinces uMnuz Amos Masondo, bathole isixoliso esivela kuMabuza ethi ngeke esakwazi ukuphumelela ePhalamende ngenxa yokungaphili. Bekumele aphendule imibuzo kwiNCOP ngoLwesine lwangoJulayi 24 nakwiPhalamende lonkana ngesonto elizayo langoJulayi 30," kusho isitatimende esithunyelelwe abezindaba. Akucaci ukuthi uMabuza uphethwe yini, kodwa leli komidi limfisele ukululama okusheshayo. Kuze kube manje sebebaningana ongqogqoshe bakuleli abahaqwe yiCovid-19. Kubona kubalwa uNgqongqoshe weMisebenzi nezaBasebenzi, uMnuz Thuls Nxesi, okumanje usesibhedlela. UMnuz Gwede Mantashi naye othola ukwelashwa esibhedlela. I-ANC iphinde yaveza ukuthi ayishumi amalungu ePhalamende asehaqwe yileli gciwane okubalwa kuwo noMnuz Cedric Frolic. 