Izitshudeni ezibuye kuqala yilezo ezenza unyaka wokugcina ezifundweni zeNursing Science. Esitatimendeni esithunyelwe kwabezindaba abaseNyuvesi yaseZululand bathe balandela imigomo yeCovid-19 ngokubuya kwezitshudeni ngakho akuzona zonke izitshudeni ezivumelekile ukubuya. Bathe izitshudeni ezizobuyela enyuvesi kubalwa ezenza unyaka wokugcina weB.Com (MIS) ngoba zisebenzisa i-software nobunye ubuchwepheshe obudinga zibe sesikhungweni uma zivivinywa. Ezinye izitshudeni ezenza unyaka wokugcina ezifundweni ezidinga ama-laboratory nokuthi zibonakale uma zenza umsebenzi wazo nazo zizothola imiyalezo eshoyo ukuthi azibuyele enyuvesi. Izitshudeni zizoqhubeka nokusebenzisa ama-laptop zifundele emakhaya ngohlelo lwe-online learning. INyuvesi yaseZululand ithe izitshudeni zithengelwe ama-laptop kodwa zikhona izingqinamba zokuthi isibalo sabadinga ama-laptop sidlula ama-laptop akhona. Kulindeleke ukuthi inyuvesi ithole amanye ama-laptop ekupheleni kwenyanga ukuqinisekisa ukuthi izitshudeni azisileli emuva. Ithembise ukuthi izoza nezindlela zokuqinisekisa ukuthi ukufunda nokufundisa kuyaqhubeka ngaphandle kokubeka impilo yezitshudeni nabasebenzi engcupheni. EMangosuthu University of Technology kulindeleke ukuthi kubuye ezinye izitshudeni kuleli sonto. USolwazi Marcus Ramogale onguMphathi osabambile enyuvesi ucele ukuthi kubanjiswane ukuqinisekisa ukuthi izitshudeni nabasebenzi bayavikeleka kwiCovid-19. Uthe izitshudeni ezenza unyaka wokugcina kulindeleke ukuthi ziqale ukutheleka ngoMsombuluko. Izitshudeni ezizovunyelwa ukungena ezitsheliwe ukuthi azibuye ngoba imikhakha yazo isivumelekile enyuvesi. Udonse ngendlebe izitshudeni nabasebenzi wathi balandele imigomo yeCovid-19, bagqoke izifonyo ngaso sonke isikhathi, baqhelelane futhi basebenzise okokubulala amagciwane.