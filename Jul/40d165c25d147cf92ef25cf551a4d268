UMengameli weNatu, uMnuz Allen Thompson, uthe kukaningi othisha bephoqwa kuthiwa abaqhubeke nokufundisa kube kukhona osehaqekile baze bagcine behambe bazihlola ngasese. “Lezo zibalo azibe zisafakwa kwezezikole kodwa zithathwa njengezenzeke ngaphandle zibe zithinta izikole,” kusho uThompson. NgoLwesibili i-Sadtu yenze isiphakamiso sokuthi izikole zivalwe kuze kwehle izivunguvungu zegciwane iCorona ngoba ziyakhula izibalo zothisha nabafundi abahaqwa yigciwane ezikoleni. Umnyango uthumele isitatimende usihlaba isiphakamiso wathi ukhathazekile ngothisha, othishanhloko kanye nabasebenzi abasebenzisa noma yiliphi ithuba abalitholayo bahlasele uhulumeni ngoba bengafuni ukubuyela emsebenzini. Bafuna ukuphathwa ngendlela ehlukile kunabanye abasebenzi bakahulumeni abayibambe ishisa. Uqhube wathi abazophazamisa ukufunda ezikoleni umnyango uzobathathela izinyathelo. Abafundi abaningi basemakhaya nasemalokishini abakaze bafunde esigabeni sesihlanu nesesine somvalelandlini. ISadtu ithe kunezinkampani okumele zibhekane nomthetho ngoba zithumela izikole izibulalimagciwane nezimpahla zezokuzivikela ezingekho ezingeni. Ithe oKlebe noMvikeli woMphakathi kumele kuthathele lezi zinkampani izinyathelo. ISadtu ilunywe indlebe ngamalungu ayo ezifundazweni nawezifunda ngokuthi kunabathile abasebenzisa iCorona ukuze bazicebise. UNobhala weSadtu, uMnuz Mugwena Maluleke, unxuse amalungu ayo ezifundazweni nasezifundeni ukuthi asize ngolwazi olwengeziwe olungaholela ekutheni abathintekayo baboshwe. “Sikhathazekile ngezinsolo zenkohlalalo ezenzeke ngesikhathi somvalelandlini ikakhulukazi ngesikhathi kuvulwa izikole. Qhubekani nintshontshe, nidayise izimpahla zokuzivikela ezingekho ezingeni. Sinxusa amalungu ethu ukuthi aqhamuke nolwazi oluzosisiza ekutheni sivule amacala,” kusho uMugwena. UNkk Nomusa Cembi, okhulumela iSadtu, uthe ezinye izibulalimagciwane ezinikezwa izikole zinesithako esiwutshwala esingaphansi kuka70%. “Kwezinye izikole izimpahla zokuzivikela ezilethwayo azenele. Imishini yokuhlola izinga lokushisa ayisebenzi kahle,” kusho uNksz Cembi. Usho kanjena nje kuvele ukuthi izinkampani ezinikezwe umsebenzi wokufutha zibulale amagciwane ezikoleni zaseGauteng azinawo amaphepha adingekayo okwenza umsebenzi. UMnuz Elijah Mhlanga, okhulumela umnyango, uthe bezwile ngalezi zinsolo, wathi umcwaningi mabhuku useqalile ukucwaninga ngokuthengwa kwezimpahla zeCovid-19.