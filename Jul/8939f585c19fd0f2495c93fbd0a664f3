KULINDELEKE ukuthi indodana kaQueen Noloyiso Sandile, uJonguxolo Sandile kube iyona ezothatha isikhundla sokuba yinkosi yamaRharhabe e-Eastern Cape kulandela ukudlula kukanina emhlabeni. Lokhu kuqinisekiswe okhulumela lesi sizwe, uMntwana uZolile Burns Ncamashe emithonjeni yezindaba. UQueen Noloyiso ubengunkosikazi wenkosi uMaxhoba Sandile, owadlula emhlabeni ngo-2011. Ngenxa yokuthi ngaleso sikhathi uMntwana uJonguxolo wayesemncane, isizwe savumelana ngokuthi kube unina obamba okwesikhashana. “Sekusele ukuthi kubikelwe uhulumeni ngokuthi uMntwana uJonguxolo uyena ozothatha ngoba iminyaka isiyamvumela,” kuchaza uNcamashe. INdlovukazi Noloyiso ubekwe endlini yakhe yokugcina ngeSonto e-Eastern Cape emva kokushonela esibhedlela iCecilia Makhiwane eMdantsane ngoLwesithathu olwedlule. UJonguxolo uchaze unina njengomuntu obezithobile, kangangokuthi ubungeke uze usho ukuthi waganela ebukhosini. “Nathi usifundisile inhlonipho, nokuthi ukuziphakamisa kwenza ungakwazi ukuphilasana nabantu,” usho njalo. 