UNGQONGQOSHE wezamaBhizinisi kaHulumeni uMnuz Pravin Gordhan, uthe inkampani yezindiza kuleli iSouth African Airways (SAA) okuyimanje ibhekene nenkinga yemali, izodinga ukutakukwa ngoR10billion ukuze ikwazi ukuqhubeka nomsebenzi wayo ukuya phambili njengoba kunohlelo lokuthi itakulwe osomabhizinisi. UMnuz Gordhan ubekhuluma ohlelweni iThe Fix kwi-eNCA ngeSonto, echaza ngesimo okulindeleke ukuthi senzeke kule nkampani yezindiza. Uthe okumele kwazeke, ukuthi kunesikweleti esidala okumele sikhokhwe yiSAA kuqala ukuze ikwazi ukuqala kabusha nohlelo olusha. Ngaphandle koklukhokha izikweletu, uthe le nkampani izophoqeleka ukuthi inciphise abasebenzi ngokuthi idilize abanye babo ukuze ikwazi ukuba sesimeni sokuqala kabusha. “Kulezi zinyanga eziyisikhombisa ezedlule besilokhu sibhekile ukuthi kwenzekani kule nkampani ukuze sihlele isisekelo sokusungula inkampani entsha,” kusho uGordhan. Uthe phakathi kwezinto eziseyinselelo njengamanje ngaphandle kwemali ukuze uhlelo olusha luqhubeke ngendlela eyiyo, yisimo seCovid-19 esibe nomphumela wokuthi kuvalwe ukuhamba kwezindiza emazweni ahlukene. “Akekho owayecabanga ukuthi lesi simo sizokuba khona. Sizobona ukuthi imali itholakala kanjani. Sifuna inkampani entsha ezoba khona, kubengezokwazi ukuqhudelana ngendlela efanele nezinye,” kusho yena. Ngokwakhe, kuzophoqeleka ukuthi abasebenzi abazodilizwa yile nkampani, banikezwe imali ebafanele ukuze nabo bakwazi ukuqala impilo entsha. UGordhan uthe akuyona into elula njengamanje ukudalula abangase bathenge iSAA okanye basebenzisane nayo ngoba lolo wudaba olusasingethwe ongoti abajutshwe ukuthi badidiyele okuzokwenzeka kule nkampani. Phakathi kochwepheshe abazobadinga ukuya phambili, abakuleli nabasemazweni angaphandle. “Ukuze le nkampani entsha isebenze kahle, kuzodingeka abantu abaphethe izikhundla babe abanerekhodi elihle emsebenzini abawenzayo,” usho njalo. 