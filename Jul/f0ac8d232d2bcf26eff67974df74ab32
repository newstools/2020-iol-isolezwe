Ngokombiko okhishwe yileli hhovisi lithole izikhalo eziwu-29 510 ngonyaka odlule zisuka ku-45 198 okuyizikhalo ezangena ngo-2018. USihlalo weCredit Ombud, uMnuz Tefo Raditapole, uthe * -2019 bekuwunyaka onzima kuleli hhovisi kwazise baxosha umphathi walo uMnuz Nicky Lala Mohan owayesolwa ngokungaphathi kahle imali elinganiselwa kuR850 000. Kuzokhumbuleka ukuthi ngo-2018 leli hhovisi lasiza abantu ukuthi bonge uR8.36 million ngenxa yokuthi lalithole izikhalo eziningi lakwazi nokuzixazulula. URaditapole uthe ukwehla kwezikhalo ezingena kuleli hhovisi kudalwa wukuthi amabhange aphumile ohlwini lwezinkampani ezimangalelwa ehhovisi likaCredit Ombud kwazise abona kungcono ukuthi izindaba zawo zixazululwe yi-Ombud for Banking Services. Ukuphuma kwamabhange kuholele ekutheni uCredit Ombud adilize abasebenzi abawu-10 ngo-Okthoba wonyaka odlule. Izikhalo ebezihamba phambili kubalwa ezokungasulwa kwezikweletu ezithile kuma-credit bureau yize abantu sebekhokhile. Kulandele ezezinkampani ezisiza abanezikweletu bese kugcina nezinye izikweletu. Bezikhona nezikhalo ngomshwalense obhekelela abadilizwa emsebenzini ezifune abamangali. Abanye bebekhala nangokuthi izinkampani ezithile azibaniki izikweletu bebona sengathi bakhishwa inyumbazana. Izikhalo eziwu-4 937 bezishesha ukuxazululwa kanti bezidla uR3 250.52 isikhalo ngasinye ukusixazulula. Izikhalo eziwu-57.5% zivune abathengi. Usizo lukaCredit Ombud lutholakala mahhala ngokushayela * -0861 662 837 noma ngokuthumela i-SMS enegama elithi HELP ku-44786. Umbiko ogcwele uyatholakala kwi-website kaCredit Ombud ewu-www.creditombud.org.za Uyatholakala nakwiFacebook neTwitter.