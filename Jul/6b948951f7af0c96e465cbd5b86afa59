UNGQONGQOSHE wezeMpilo kuzwelonke, uDkt Zweli Mkhize, umemezele ukuthi sekushone abanye abantu abangu108 ngenxa yeCovid-19, kwathi abangu9 063 batholakala benegciwane, okwenze isibalo sabahaqekile sanyukela ku180 000. Isibalo sabashonile ngenxa yeCoronavirus sesinyukele ku2 952. UMkhize  uqinisekise ukuthi kusukela ngoMashi kuze kube yimanje, sekuhaqeke abantu abangu177 124 kwathi ababalelwa ku87 000 basinda kulesi sifo. Abantu abasaphila naleli gciwane sebengu87 874. UMkhize uthe abantu abangu108 abasishiyile emhlabeni abasezifundazweni ezinhlanu, okuyiseWestern Cape, North West, KZN, Eastern Cape naseNorthern Cape. EGauteng, akushonanga muntu kodwa abantu asebephila naleli gciwane sebengu39 952. Uthe kwabashonile kunabawu 58 baseWestern Cape, abangu 29 baseNorth West, abalishumi baseKZN; abayisishiyagalombili base-Eastern Cape nabathathu baseNorthern Cape. INingizimu Afrika isosukwini luka100 lokuvalwa thaqa kwezwe ngalo Mgqibelo. Izwe njangamanje  selisesigabeni sesithathu ngenhloso yokwehlisa imithetho yokuvalwa kwezwe okwenze izinkumbi zabantu zabuyela emisebenzini. Bangu1.7 million abantu asebehlolelwe igciwane kanti abangu39 000 abahlolwe emahoreni awu24 adlule. Kulindeleke ukuthi iCovid-19 ibhebhetheke phakathi kukaJulayi no-Agasti, kwiyiGauteng ezihola phambili ngabantu abaphila negciwane yize iWestern Cape inenqwaba ehaqekile nasebeshonile. Umkhizee udlulise amazwi enduduzo emindenini esishonelwe yizihlobo zayo futhi wabonga abasebenzi bezempilo ngokwenyanga abangasekho emhlabeni. 