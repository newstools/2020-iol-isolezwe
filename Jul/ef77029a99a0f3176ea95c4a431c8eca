AMALOKISHI aseThekwini, iNanda noMlaza,  agenqeza phambili ngezigameko zobugebengu obuhlukahlukene, KwaZulu-Natal. Lokhu kudalulwe nguNgqongqoshe wamaPhoyisa kuzwelonke, uGeneral Bheki Cele, ngesikhathi ethula izibalo zobugebengu obenzeke phakathi kuka-Ephreli 2019 noMashi 2020. Uthe iNanda iqengqeleza phambili esifundazweni ngamacala okudlwengula, bese Umlazi ulale isibili. Umlazi uzihola phambili emacaleni okubulala kuphinde kulandele iNanda. Uthe ukudlwengulwa kwabantu besifazane, ikakhulukazi eNanda, kwenzeka kakhulu kulabo abasuke bephuma emajoyintini. "Imikhankaso yokunqanda lobu bugebengu eKZN seyikhona, okubalwa ukusabalalisa izinsiza ngaphansi kwe-Operation Vala KwaZulu-Natal." UCele uthe amacala okubulala  anyuke ngo10.6% eKZN. Uthe ihostela laseMlazi, iGlebelands yilapho kuqothwa khona kakhulu abantu. "Amahostela asephenduke izizinda zokubulawa kwabantu." UCele uthe yilezi zigameko ezenza iKZN ihole phambili izifundazwe eziyisishiyagalolunye zaseNingizimu Afrika ngamacala okubulala nokudlwengula. Uthe amacala okuhlukunyezwa ngokocansi kwabantu besifazane adlondlobala kakhulu kuleli futhi ube esenxenxa izinhlangano zomphakathi ukuba zibambisane namaphoyisa ukuqwashisa ngodlame olubhekiswe kubantu besifazane. Ukhale kakhulu ngezigameko zohlukumeza ngokocansi ezenzeka ezikhungweni zemfundo. "Angu380 amacala athinta ukudlwengula abikwa ezikoleni, emanyuvesi, emakholeji nasezinkulisa," kusho uCele.